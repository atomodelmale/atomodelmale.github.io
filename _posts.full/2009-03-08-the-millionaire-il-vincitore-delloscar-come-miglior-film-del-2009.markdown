---
author: Radio Rebelde
comments: true
date: 2009-03-08 20:05:38+00:00
layout: post
link: http://www.atomodelmale.it/2009/03/08/the-millionaire-il-vincitore-delloscar-come-miglior-film-del-2009/
slug: the-millionaire-il-vincitore-delloscar-come-miglior-film-del-2009
title: The Millionaire. Il vincitore dell'Oscar come miglior film del 2009.
wordpress_id: 4257
categories:
- Cinema
- Drammatico
tags:
- '2009'
- Danny Boyle
- India
- Jamal Malik
- Oscar
---

**![the-millionaire](http://www.atomodelmale.it/wp-content/uploads/2009/02/the-millionaire-240x300.jpg)Jamal Malik**, un orfano diciottenne che vive negli slum di Mumbai  decide di partecipare allo show della televisione indiana "Chi vuol esser milionario?".  L'acquisita popolarità mediatica, la scalata trionfale al milione e alle caste sociali infastidiscono il conduttore che cerca di boicottarne la vittoria, ingannandolo e facendolo arrestare. Sospettato di avere imbrogliato e torturato inutilmente, Jamal ripercorrerà col commissario di Polizia tutta la propria infanzia e le circostanze che gli hanno dato conoscenze non culturali ma dirette, di esperienza.

"**_The Millionaire_**"  racconta una vera e propria storia d'amore, optando per una formula mista che vede da una parte una partita di "_Chi vuol esser milionario?_", format televisivo famoso in tutto il mondo, dall'altra continui flashback sul doloroso passato di _Jamal_, giovane e povero indiano.

_"The Millionaire_" è e resta un'operazione ricca di spensieratezza, un prodotto che attraverso il suo spirito melodrammatico mira anche al mercato indiano, omaggiando più di una volta l'industria di Bollywood (il balletto dopo i titoli di coda ne è la dimostrazione più evidente).

Grandi meriti al successo del film spettano al già regista di _Trainspotting_, **Danny Boyle**, che riesce a creare una narrazione originale e piena di ritmo. Rappresentando un Paese che vive di assurdità: baraccopoli che confinano con edifici lussuosi; diverse religioni che "convivono" armate; in cui il profumo dell'incenso si mescola al sentore delle fogne a cielo aperto.

<!-- more -->


Tuttavia in alcuni parti la trama del film appare assurda . Come sostiene Salman Rushdie, l'autore dei _Versetti Satanici, _ è a dir poco "improbabile" che un ragazzo di strada, che parla una lingua locale, possa esprimersi in un inglese perfetto, fino a vincere al gioco televisivo _Chi vuole essere milionario_.

Nonostante ciò, condivido la scelta di Hollywood di assegnare a "_The Millionaire_" l'**Oscar come "miglior film"**. La razionalità in questo caso deve far posto al sogno. Al desiderio di ritrovare la ragazza amata e di un riscatto sociale più forte di tutte le avversità che la vita ci fa trovare nella nostra strada.

L'Oscar, a mio avviso, deve anche essere letto come un primo passo verso una **globalizzazione cinematografica**; credo che d'ora in poi sarà sempre più importante per Hollywood pensare a prodotti che possano andar bene anche per i paesi emergenti, vista la saturazione e la crisi del mercato Occidentale.
