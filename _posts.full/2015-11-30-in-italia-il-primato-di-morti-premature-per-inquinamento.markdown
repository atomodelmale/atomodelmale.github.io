---
author: Il Gorgonauta
comments: true
date: 2015-11-30 11:20:09+00:00
layout: post
link: http://www.atomodelmale.it/2015/11/30/in-italia-il-primato-di-morti-premature-per-inquinamento/
slug: in-italia-il-primato-di-morti-premature-per-inquinamento
title: In Italia il primato di morti premature per inquinamento
wordpress_id: 16287
categories:
- Ambiente
- Inquinamento
- Notizie
tags:
- Smog
---

[![inquinamento1](http://www.atomodelmale.it/wp-content/uploads/2008/10/inquinamento1-205x300.jpg)](http://www.atomodelmale.it/wp-content/uploads/2008/10/inquinamento1.jpg)Nel momento in cui a Parigi prende il via la ventunesima Conferenza sul clima delle Nazioni Unite, l'Agenzia europea dell'ambiente (Aea) rende noto un triste primato italiano: l'Italia è il Paese dell'Unione europea che segna il record del numero di morti prematuri rispetto alla normale aspettativa di vita per l'inquinamento dell'aria.

Secondo il rapporto dell'Agenzia, l'Italia nel 2012 ha registrato 84.400 decessi di questo tipo, su un totale di 491mila a livello Ue.

Tre i principali responsabili: le **micro polveri sottili** (Pm2.5), il **biossido di azoto** (NO2) e l'**ozono**, quello nei bassi strati dell'atmosfera (O3), a cui lo studio attribuisce rispettivamente 59.500, 21.600 e 3.300 morti premature in Italia.


Il bilancio più grave se lo aggiudicano le micropolveri sottili, che provocano 403mila vittime nell'Ue a 28 e 432mila nel complesso dei 40 Paesi europei considerati dallo studio. L'impatto stimato dell'esposizione al biossido di azoto e all'ozono invece è di circa 72mila e 16mila vittime precoci nei 28 Paesi Ue e di 75mila e 17mila per 40 Paesi europei.

L'area più colpita dal problema delle micro polveri si conferma quella della Pianura Padana, con Brescia, Monza, Milano, Torino che oltrepassano il limite fissato a livello Ue di una concentrazione media annua di 25 microgrammi per metro cubo d'aria, sfiorata invece da Venezia.

Considerando poi la soglia ben più bassa raccomandata dall'Oms di 10 microgrammi per metro cubo, il quadro italiano peggiora sensibilmente, a partire da altre grandi città come Roma, Firenze, Napoli, Bologna, arrivando fino a Cagliari.
