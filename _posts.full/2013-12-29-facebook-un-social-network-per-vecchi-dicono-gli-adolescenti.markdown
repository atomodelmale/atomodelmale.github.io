---
author: thesave
comments: true
date: 2013-12-29 09:49:57+00:00
layout: post
link: http://www.atomodelmale.it/2013/12/29/facebook-un-social-network-per-vecchi-dicono-gli-adolescenti/
slug: facebook-un-social-network-per-vecchi-dicono-gli-adolescenti
title: Facebook, un social network per vecchi, dicono gli adolescenti
wordpress_id: 14094
categories:
- Facebook
- Giovani
- Social Network
---

![teenusingfacebook](http://www.atomodelmale.it/wp-content/uploads/2013/12/teenusingfacebook-300x198.jpg)Facebook non è più "figo" per i gggiovani che al super-social network preferiscono una qualche miscela di Twitter, Instagram, WhatsApp e Snapchat. Questo è quanto emerge da due studi del [Global Social Media Impact Study](http://gsmis.org/) -- uno statistico su 8 paesi dell'EU e uno etnografico in UK -- sui teenager della fascia 16-18.

Che dicono gli adolescenti di Facebook? Che è "morto e sepolto" -- o "dead and buried" in lingua d'Albione. Il motivo è l'interessante spostamento dell'età media degli utenti che si sta sempre più dirigendo verso gli "-anta". In più, notano gli intervistati, sul social network è sempre più facile trovare genitori e parenti, fatto che sembra "stare stretto" ai giovani che cercano un modo per evadere -- virtualmente -- dalle quattro mura di casa in un posto tutto loro. Risultato, una fetta consistente di utenti sta lasciando Facebook per aggregarsi alla variegata e mutevole marea che popola WhatsApp e simili.

Del resto anche Mark Zuckerberg ha sempre sostenuto che il proprio social network è un "giornale personalizzato del mondo che circonda gli utenti". Quanti teenager conoscete che leggono il giornale?



![zuckerberg](http://www.atomodelmale.it/wp-content/uploads/2013/12/zuckerberg-100x300.jpg)

Scherzi a parte, è evidente che il target di pubblico di Facebook non siano i teenager ma i "grown-ups" dalla 20ina in su. Ne è la prova il fatto che, fin dalle origini, il sistema era pensato per connettere utenti universitari, persone con interessi completamente differenti da quelli di un adolescente più preoccupato ad avere uno _stile_ che lo differenzi dai "grandi" (si pensi all'ormai defunto MySpace) e che affermi il proprio _status_ tra i "suoi simili".

La parte interessante -- per noi del Bel Paese -- viene quando si parla degli utenti italiani. In particolare, quel che è emerso dallo studio sui nostri adolescenti è la pressione generata dall'essere sul social network. Facebook è visto come una vetrina di sé sulla quale parenti, amici più grandi e genitori possono dare giudizi. Questo forza i giovani ad adattarsi alle convenzioni sociali invece di sentirsi liberi di pubblicare, condividere e commentare ciò che preferiscono, portandoli a cercare lidi più "ospitali".

Insomma, i giovani dicono addio a Facebook, anche se secondo quel volpone di Mark il loro è tutt'al più un "arrivederci" a tra qualche anno. Mica si rimane sempre teenager per sempre, o no?
