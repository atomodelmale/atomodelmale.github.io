---
author: thesave
comments: true
date: 2013-05-09 17:15:43+00:00
layout: post
link: http://www.atomodelmale.it/2013/05/09/iron-man-3/
slug: iron-man-3
title: Iron Man 3
wordpress_id: 13214
categories:
- Azione
tags:
- Gwyneth Paltrow
- Iron Man
- Robert Downey Jr.
---

## New York ha cambiato tutto


[![ironman32](http://www.atomodelmale.it/wp-content/uploads/2013/05/ironman32-202x300.jpg)Nel primo film](http://www.atomodelmale.it/2010/05/04/iron-man-2/) l'abbiamo visto nascere e amato per la sua sagacia, glassata dalle rockeggianti note di AC/DC e Black Sabbath. Nel secondo ci ha intrattenuto, con una punta di malcelata superbia. Poi New York e gli [Avengers](http://www.atomodelmale.it/2012/05/01/the-avengers/).

Nella pellicola che chiude la (prima?) trilogia del nostro Uomo di Latta preferito, ritroviamo l'imperscrutabile Tony Stark afflitto da qualche disturbo post-traumatico -- tanto che il solo nome della Grande Mela basta per scombussolargli il sistema nervoso. Alieni, divinità norrene e bombe atomiche hanno scosso l'animo del playboy miliardario. Gli manca il sonno, si stacca dalla realtà e vive nell'ossessione per la propria armatura, trovando modi via via più _invasivi_ per averla sempre con sé. La sempreverde Pepper Popps s'inRazza e, ciò non bastasse, fanno capolino _Extremis_ e il _Mandarino_. Una bella gatta da pelare.





## Mark 12 ... ehm


Favreau passa il testimone a Shane Black (Arma Letale, Last Action Hero) che, dal canto suo, mette tanta carne sul fuoco di questo Iron Man 3. C'è il tipico dilemma dell'eroe mascherato "_chi sono io, chi è Iron Man?_", la sopraccitata crisi post-traumatica, c'è il Mandarino, nemesi storica dell'Iron Man fumettistico, c'è Extremis, serie tra le più apprezzate con protagonista l'Uomo di Latta e ci sono perfino il presidente degli Stati Uniti, Iron Patriot (alias War Machine) e un sidekick di 10 anni. _nuff_?

![ironman3](http://www.atomodelmale.it/wp-content/uploads/2013/05/ironman3-300x168.jpg)L'armatura di Iron Man sta a Tony Stark come Stark sta a Downey Jr. L'attore indossa il ruolo come un guanto e porta sulle sue spalle il peso del sovradosato copione. Bellissima come sempre, l'elegante Paltrow/Pepper Potts (sapete quanto Stan Lee ami [allitterare i nomi](http://www.youtube.com/watch?v=tq2z2JqkDZg)) si scrolla di dosso il ruolo della _donzella in difficoltà_ e interpreta un'intraprendente Potsy che non ci pensa due volte a menar le mani.

![ironman31](http://www.atomodelmale.it/wp-content/uploads/2013/05/ironman31-300x200.jpg)Prove attoriali a parte, il film intrattiene, ma -- anzi MA -- manca di sinergia. Considerati a sé stanti, il Mandarino ed Extremis avrebbero potuto essere due ottimi Iron Man 3 e Iron Man 4. Inversi, la loro mescita ha prodotto meno della somma delle parti. Il tempo dedicato ad approfondire il rapporto tra Tony e le proprie nemesi è molto limitato, ulteriormente eroso dalla presenza di tante altre "distrazioni" quali sidekick da introdurre e presidenti da salvare.

Per capirci, la pellicola è godevolissma e fa meglio di quanto visto in Iron Man 2, ma al contempo è ad anni luce dal glorioso capostipite, così come dal citato The Avengers. Finalmente la serie Iron Man capitalizza il proprio fattore umano. Le indistruttibili armature di Tony Stark diventano -- letteralmente -- gusci vuoti da smembrare ed utilizzare a seconda dell'occasione, armi usa-e-getta che acquistano valore -- bellico e non -- solamente quando utilizzate dai protagonisti.

Salutiamo Iron Man con un "ciao" perché, lo sappiamo,


<blockquote>Tony Stark tornerà.</blockquote>
