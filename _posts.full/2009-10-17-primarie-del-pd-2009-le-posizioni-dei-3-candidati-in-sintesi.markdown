---
author: Radio Rebelde
comments: true
date: 2009-10-17 11:03:49+00:00
layout: post
link: http://www.atomodelmale.it/2009/10/17/primarie-del-pd-2009-le-posizioni-dei-3-candidati-in-sintesi/
slug: primarie-del-pd-2009-le-posizioni-dei-3-candidati-in-sintesi
title: Primarie del PD 2009. Le posizioni dei 3 candidati in sintesi.
wordpress_id: 5791
categories:
- Blog
- Politica
tags:
- '2009'
- Bersani
- Franceschini
- Marino
- PD
- Primarie
---

![C](http://www.atomodelmale.it/wp-content/uploads/2009/10/Candidati_Pd-300x225.jpg)Era il 14 Ottobre del 2007, quando il popolo del neo-nato Pd eleggeva come suo segretario Walter Veltroni.
In 2 anni di cose ne sono successe: il Governo Prodi è caduto (forse proprio a causa della nascita del PD e dell'elezione di Veltroni), è tornato al Governo Silvio Berlusconi e lo stesso Walter Veltroni ha lasciato la leadership del Pd.
Ma questa è storia passata, tra una settimana, per l'esattezza il 25 ottobre, si svolgeranno nuovamente le Primarie del PD che sanciranno il nuovo Segretario.
Sicuramente rispetto a 2 anni fa la gara è più gara; con 2 candidati Franceschini e Bersani molto forti e con Marino terzo incomodo ma che giocherà un ruolo determinante.
Ecco in sintesi le posizioni dei 3 candidati, in base alle mozioni da loro presentate:

**1. La forma del Partito Democratico.**
**Franceschini e Marino** auspicano un'apertura del Partito Democratico, che con Marino si verifica a tutto tondo, mentre con **Franceschini** si parla di contributo dei non iscritti solo in occasione delle grandi scelte.
**Bersani **vuole che questi partecipino solo quando lo Statuto lo permette.
Inoltre, **Bersani** si ritiene favorevole alle Primarie solo in occasione della scelte del leader della coalizione di Governo, ossia: PD + alleanze con altri Partiti.<!-- more -->



**2.** **PD e Alleanze.**
**Franceschini** tende a un'alleanza con l'UDC e con Sinistra e Libertà, mentre Bersani vuole un'alleanza allargata a tutto il centro-sinistra.
Sia **Marino** che **Bersani **vogliono alleanze sulla base dei punti programmatici del PD, ma la differenza sta nel fatto che **Bersani** vuole un'alleanza a base allargata a tutto il centro-sinistra, mentre **Marino** vuole alleanze non con Partiti bensì con persone che condividono i punti del Programma del PD e che si riconoscano nell'area progressista del Paese.

**3. PD e mondo del Lavoro.**
I progetti di **Franceschini** e **Bersani** sono identici: i lavoratori e gli imprenditori devono collaborare a un progetto comune, superando le storiche differenze fra loro.
**Marino** amplia il programma: vuole una riforma del mondo del lavoro, che deve diventare flessibile, rispettoso di chi vi entra e anche di chi vi esce. Reddito a chi resta senza lavoro. Selezioni e premi basati sul talento e non sulle raccomandazioni. Formazione professionale continua.

**4. Sistema politico.**
**Franceschini** e **Marino** conducono un'analisi simile favorevole ad un Bipolarismo puro, con la differenza che **Marino** aggiunge il suo no alle liste bloccate e il sì alla possibilità dei cittadini di scegliere singolarmente tutti i loro rappresentanti.
**Bersani** preferisce il sistema proporzionale alla tedesca, fortemente voluto da D'Alema, che favorisce la rappresentatività per più Partiti ma che - ne abbiamo avuto esperienza - frantuma la maggioranza e la governabilità del Paese.

**5. Laicità.**
**Bersani** e **Franceschini** si muovono su strade identiche: la laicità resta teorica, un principio da seguire ma che non vincola a determinate scelte legislative. Per entrambi, le coppie di fatto non sono assimilabili alle famiglie "normali", anche se si propongono di riconoscerle e fornire un contratto di convivenza.
**Marino** è di avviso diverso: la laicità deve essere il metodo, non solo un principio al quale ispirarsi ma anche un vincolo per la promozione di leggi in difesa dei diritti civili, individuali e collettivi di tutte le persone. In merito alle coppie di fatto, auspica un completo riconoscimento e un complesso di leggi che porti alla parificazione dei loro diritti giuridici rispetto a quelli di tutte le altre famiglie. Vuole istituire le unioni civili sullo stampo delle Civil Partnerships inglesi per le coppie omosessuali e legalizzare l'adozione anche per gli individui single.

**6. Politica e Giustizia:**
Le tre mozioni sono simili, su questo punto; una differenza è la sottolineatura che **Marino** e **Bersani** pongono in favore del pluralismo e della libertà d'informazione, mentre Franceschini non ne parla.
**Bersani**, inoltre, conduce un'analisi approfondita sulla necessità di riforma della Pubblica Amministrazione e sul buon esempio che i vertici di un Governo devono dare ai funzionari pubblici, in modo che il rapporto fra sicurezza e legalità possa trarne proficuo vantaggio.

**7. Lavoro e Welfare.**
Su questo punto, i tre candidati parlano in modo molto simile.**Franceschini** parla degli istituti del Welfare, **Marino** propone riforme del mondo del lavoro e della società e **Bersani**, come gli altri due, punta anche sul sostegno all'impiego femminile e nell'inserimento dei giovani.
Non ci sono, fra i tre, sostanziali differenze.

**8. Ambiente ed energia.**
Tutti e tre i candidati propongono programmi su basi ambientaliste; in particolare, i programmi di **Franceschini e Bersani **risultano molto simili fra loro.
**Marino** conferma ciò che contengono le mozioni dei suoi due colleghi ed offre alternative e proposte: no al nucleare, energie rinnovabili e nuove tecnologie, riforma dello stoccaggio dei rifiuti, incentivi al riciclaggio, incentivi/disincentivi per chi utilizza o non utilizza i prodotti ecologici, adeguamento energetico-ambientale degli edifici, promozione dell'eco-sostenibilità fin dalla prima infanzia, progetti verdi per le città.

**9. Nucleare.**
**Bersani **non tocca neppure l'argomento, mentre **Franceschini e Marino **si pronunciano in sfavore del nucleare. Da una parte, **Franceschini** si dice contrario al nucleare del passato perché troppo dannoso e costoso, mentre **Marino** propone alternative e si dice contrario a qualsiasi forma di energia nucleare: citando Carlo Rubbia, premio Nobel per la Fisica, l'uomo non è in grado di gestire lo stoccaggio delle scorie radioattive, che restano dannosissime per milioni di anni.
