---
author: Il Gorgonauta
comments: true
date: 2017-05-31 07:31:11+00:00
layout: post
link: http://www.atomodelmale.it/2017/05/31/gb-tigre-sbrana-custode-di-uno-zoo/
slug: gb-tigre-sbrana-custode-di-uno-zoo
title: GB,  tigre sbrana custode di uno zoo
wordpress_id: 18159
categories:
- Notizie
tags:
- Tigre
---

![](http://www.atomodelmale.it/wp-content/uploads/2017/05/tigre-zoo-300x169.jpg)Tragedia in uno zoo inglese. Una custode è stata sbranata da una tigre ospitata nella struttura. Sul posto sono intervenuti i soccorsi e anche una eliambulanza ma per la donna non c'è stato nulla da fare.

L'episodio è accaduto all'Hamerton Zoo Park nel Cambridgeshire, a un'ora e mezza da Londra. Secondo le prime ricostruzioni delle forze dell'ordine, la tigre è riuscita ad entrare nella recinzione che doveva proteggere l'addetta dello zoo, uccidendola sul posto. La donna lavorava da anni nella struttura e conosceva a fondo gli animali.<!-- more -->



In un primo momento la polizia locale ha dato la notizia dello sgombero e della chiusura dell'area senza specificare altro, ma solo sottolineando che non erano stati coinvolti visitatori e che non si erano registrate fughe di animali. Successivamente si è avuta notizia della tragedia.

Aperto nel giugno del 1990, l'Hamerton Zoo Park occupa un'area di dieci ettari, in cui vivono oltre 500 animali di 100 specie, fra cui tigri bianche e tigri malesi, il cui recinto è stato inaugurato nel luglio scorso.

Nell'ottobre 2008 si era verificato un altro incidente: un ghepardo era fuggito dalla gabbia ed era poi stato trovato da un bambino di nove anni nel giardino di casa.

La tigre, nonostante l'aggressione, non dovrebbe essere abbattuta come invece accaduto in altri zoo dopo episodi simili.
