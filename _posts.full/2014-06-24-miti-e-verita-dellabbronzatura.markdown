---
author: thesave
comments: true
date: 2014-06-24 20:05:19+00:00
layout: post
link: http://www.atomodelmale.it/2014/06/24/miti-e-verita-dellabbronzatura/
slug: miti-e-verita-dellabbronzatura
title: Miti e Verità dell'Abbronzatura
wordpress_id: 14626
categories:
- Salute
---

A-a-abbronzatissima. E' giugno inoltrato e con temperature che superano facilmente i 30 gradi, i più già si crogiolano al Sole. Ma quali sono i miti e le verità dell'abbronzatura?



## Vitamina D e Raggi UV



![abbronzatura000](http://www.atomodelmale.it/wp-content/uploads/2014/06/abbronzatura000-300x225.jpeg)Oltre ad <del>abbronzare</del> arrossire le pallide carni della bella tedesca dell'ombrellone a fianco, i raggi solari hanno il pregio di attivare la produzione di Vitamina D, la quale, a sua volta, contribuisce alla salute delle ossa e del sistema immunitario. La dose minima efficace che vi serve per riempirvi di Vitamina D si ottiene dai 30 ai 45 minuti di esposizione al giorno. Bon. Starci di più non rivestirà le vostre ossa di [adamantio](http://it.wikipedia.org/wiki/Adamantio) né vi riempirà di energia come [Daitarn](http://it.wikipedia.org/wiki/Daitarn_3).

E l'abbronzatura? Anche quella è una conseguenza diretta dell'esposizione ai raggi solari, ed in particolare a quelli ultravioletti (UV). Gli UV stimolano la produzione di melanina che a sua volta pigmenta la pelle, donando quel bel colore <del>ambrato</del> copertone che tanto piace a agli [abbronzati](http://www.atomodelmale.it/wp-content/uploads/2014/06/stewie.gif). E' ormai assodato che i raggi UV (tanto quelli del Sole quanto quelli dei lettini abbronzanti dei centri estetici) danneggino il DNA delle cellule. [Recenti studi](http://pediatrics.aappublications.org/content/127/3/588.full) hanno dimostrato come l'abbronzatura altro non è che una risposta fisiologica a tale danneggiamento, il quale aumenta il rischio di sviluppare un melanoma. Ulteriore effetto di raggi UV è la distruzione del collagene nella pelle, con conseguente invecchiamento precoce della stessa. A far drizzare le antenne doveva averci già pensato l'Organizzazione Mondiale della Sanità (OMS) che nel 2009 ha dichiarato i raggi UV cargerogeno di classe I (la più alta) -- per non parlare del [rapporto](http://www.iarc.fr/en/media-centre/iarcnews/2009/sunbeds_uvradiation.php) dell'Agenzia Internazionale per la Ricerca sul Cancro, che lega forti esposizioni a raggi UV dovute ai lettini abbronzanti e l'aumento (75%) del rischio di sviluppare melanomi nei giovani (under 30).



## Miti e Verità



Dopo l'infarinatura del precedente paragrafo, possiamo servire le verità e friggere i miti dell'abbronzatura.

![abbronzatura002](http://www.atomodelmale.it/wp-content/uploads/2014/06/abbronzatura002-300x273.jpg)**Chi è già abbronzato o ha la pelle scura non ha bisogno di proteggersi.**
Più falso dei soldi del Monopoli. Vero è che una pelle più scura aumenta il fattore di protezione, ma questo non evita i danni dei raggi UV, quindi se anche avete una carnagione scura o siete già abbronzati, proteggetevi. Per il vostro bene.

**Solo i raggi UVB sono cancerogeni**. Falso. I raggi UV sono suddivisi in tre gruppi, a seconda della lunghezza d'onda, dalla maggiore alla minore troviamo UVA, UVB e UVC. Gli UVC sono quelli a maggior energia, ma vengono schermati dall'atmosfera terrestre e non ci raggiungono. Il resto dei raggi UV che raggiunge la Terra è costituito al 5% dai raggi UVB (che vengono bloccati dall'ozono) e al 95% dagli UVA. L'OMS ha dimostrato che, benché con modalità diverse, sia i raggi UVA gli UVB sono cancerogeni.

**Per non sviluppare melanomi non bisogna prendere il Sole**. Senz'altro non esporsi al Sole diminuirebbe drasticamente le probabilità, ma come detto prima, il Sole è un componente essenziale per un corpo (e una mente) sana. Quel che fa la differenza è la dose. Uno [studio dermatologico](http://www.ncbi.nlm.nih.gov/pubmed?term=Ultraviolet%20Radiation%20and%20Skin%20Cancer%20Narayanan) ha dimostrato come i maggiori rischi derivino sia da alte dosi di raggi UV assorbiti per brevi periodi -- la tipica settimana al mare passata sotto il sole -- che da basse dosiper lunghi periodi -- chi lavora costantemente all'aperto. Come spesso accade, la giusta dose sta nel mezzo.




## Sole, con moderazione



Il sole va preso con moderazione -- ci sarà un perché se i beduini scorrazzano per il deserto bardati di tutto punto. Se volete prendere una bella abbronzatura fatelo in modo "ragionato". Non esponetevi nelle ore più calde (11:30-14:30) quando i raggi arrivano in modo più diretto. Cappello e maglietta sono i vostri migliori alleati. Per il resto della giornata usate la crema solare.



## E la cremeria?



![abbronzatura001](http://www.atomodelmale.it/wp-content/uploads/2014/06/abbronzatura001-300x200.jpg)I "fatti" riguardanti le creme solari meriterebbero un post a parte, ma possiamo riassumerli in:





  1. _attesa_: per funzionare la crema deve essere assorbita. Aspettate almeno 15-30 minuti dopo l'applicazione per esporvi al Sole;


  2. _ripetizione_: non molti lo sanno, ma per massimizzare la protezione della crema è bene ripetere l'applicazione dopo 15-30 minuti dall'inizio dell'esposizione;


  3. _attività_: se nuotate, vi grattate o sudate molto, è bene tornare ad applicare la crema con le modalità esposte ai punti 1 e 2.



![graph_spf](http://www.atomodelmale.it/wp-content/uploads/2014/06/graph_spf.jpg)Discorso a parte va fatto riguardo al _fattore ed allo spettro di protezione_. Il fattore di protezione dai raggi UV non cresce in modo proporzionale ma esponenzialmente. Cosa vuol dire? Per sommi capi che se una protezione 2 assorbe il 50% delle radiazioni UV, una 15 ne assorbirà il 93% e una 34 il 97%. Se state cercando di risparmiare, piuttosto che prendere una costosa protezione 50, che vi farà guadagnare un 1-2% di schermatura su una 30, prendete quest'ultima, ma assicuratevi di che sia ad _ampio spettro_, cioè che protegga sia dai raggi UVA che dagli UVB.

E voi avete qualche mito o verità da condividere riguardo a creme solari ed abbronzatura?
