---
author: Il Gorgonauta
comments: true
date: 2015-02-13 15:11:35+00:00
layout: post
link: http://www.atomodelmale.it/2015/02/13/sconfiggere-il-cancro-nuovo-scoperta-della-ricerca-italiana/
slug: sconfiggere-il-cancro-nuovo-scoperta-della-ricerca-italiana
title: Sconfiggere il cancro, nuovo scoperta della ricerca italiana
wordpress_id: 15405
categories:
- Medicina
- Notizie
- Salute
tags:
- Cancro
---

![gene cancro](http://www.atomodelmale.it/wp-content/uploads/2015/02/gene-cancro-300x182.jpg)Una proteina capace di tenere sotto controllo l'infiammazione e contrastare così la crescita del tumore. La scoperta appartiene ad Alberto Mantovani, direttore scientifico dell’Istituto Humanitas di Milano e docente di Humanitas University, e al suo team di ricercatori.

La nuova scoperta arriva da una storia di ricerca che risale a vent'anni fa, quando Mantovani con il suo team diventava 'padre scientifico' di un gene allora battezzato Ptx3. Oggi quella scoperta torna di nuovo all'attenzione della comunità scientifica e medica perché i ricercatori dell'Humanitas hanno scoperto che Ptx3 ha la capacità di frenare il cancro, comportandosi come un oncosoppressore.


In sostanza il gene produce la proteina con capacità anti infiammatorie. L'infiammazione è uno dei fattori che favoriscono la crescita di un tumore e consiste in una reazione anomala del sistema immunitario che impazzisce: normalmente questo sistema deve annientare i nemici dell’organismo (comprese le cellule tumorali), ma qualche volta finisce per aiutarli. Il gene non funziona, le proteine non vengono prodotte e l'infiammazione ha campo libero.

Grazie alle recenti scoperte, la proteina è diventata ora un farmaco tutto da sperimentare, ma che offre interessanti prospettive nella cura di certe neoplasie (del colon, per esempio, o della pelle o i sarcomi). Somministrando questa proteina come farmaco, si ipotizza di poter controllare l’infiammazione e aiutare l’organismo a reagire alla neoplasia. La sperimentazione sui pazienti dovrebbe
partire a breve. Lo studio dei ricercatori italiani, finanziato dall’Airc, l’Associazione Italiana per la Ricerca sul Cancro, è disponibile sulla rivista _Cell_.
