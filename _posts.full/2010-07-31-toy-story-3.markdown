---
author: thesave
comments: true
date: 2010-07-31 08:00:42+00:00
layout: post
link: http://www.atomodelmale.it/2010/07/31/toy-story-3/
slug: toy-story-3
title: Toy Story 3
wordpress_id: 7739
categories:
- Animazione
- Cinema
tags:
- 3D
- Disney
- Pixar
---

**Toy Story**

![](http://www.atomodelmale.it/wp-content/uploads/2010/07/toy_story_ver1-215x300.jpg)Era il lontano **1995** quando nei cinema di tutto il mondo usciva il primo inaspettato **Toy Story**, prodotto dalla collaborazione di Disney e Pixar**.**

Il film, che per la prima volta faceva un utilizzo massiccio della computer grafica tridimensionale per animare personaggi e ambientazioni, riscosse un **grandissimo successo** di pubblico e critica, occupando a buon merito il 65° tra i 100 film **più venduti di sempre**.

Per chi si fosse perso questa “pietra miliare” dell’animazione in 3D posso dirvi – ma vi consiglio di vedervelo – che il film è ambientato in un mondo in cui **i giocattoli sono vivi,** possono parlare ed interagire tra loro, rispettando invero la regola di **non manifestare la propria “vita” agli umani**.

La pellicola segue le peripezie di **Woody**, un cowboy di pezza con cordino ed altoparlante annessi, giocattolo preferito di Andy, che si vede “sostituito” da un nuovo e super-accessoriato gioco: **Buzz** **Lightyear**, regalato ad Andy per il suo compleanno.<!-- more -->

Dall’arrivo di Buzz si dipaneranno una **serie di disavventure** nate dalla **presunzione **di Buzz e dalla **gelosia **di Woody per conquistare il cuore del piccolo Andy, risolvendosi fortunatamente con un **armistizio **ben rappresentato dalla ormai leggendaria colonna sonora di “You’ve got a Friend in Me”, trasposta in italiano da Cocciante in “**Hai un amico in me**”.

In Toy Story erano già presenti gli stessi ingredienti che di lì a poco avrebbero dato vita ad altri capolavori del 3D di Pixar ma anche della DreamWorks di Spielberg.

**Toy Story 3**

![](http://www.atomodelmale.it/wp-content/uploads/2010/07/Toystory3-300x168.png)Tralasciando il secondo capitolo, menzionabile per aver introdotto alcuni personaggi interessanti, il terzo ed ultimo vede un **Andy cresciuto**, in preparazione alla partenza per il college: tra mercatini e repulisti il **numero dei giochi** conservati da Andy nel baule della propria camera si è **ridotto notevolmente**, fino a conservare solo quei  giochi a cui era veramente legato.

Per una serie di incomprensioni e sfortune, invece che venire riposti in soffitta, **la truppa di giochi** viene portata all’**asilo di Sunnyside**, credendo di aver trovato la loro fortuna, in un luogo popolato da bambini vogliosi di giocare tutto il giorno.

![](http://www.atomodelmale.it/wp-content/uploads/2010/07/Toy_Story03-300x168.jpg)Solo il **fedele Woody **non è d’accordo con gli altri giocattoli: conscio della propria missione, cercherà in tutti i modi di tornare dal proprio padroncino prima della sua partenza per il college. Al contrario Buzz e compagni decidono di **rimanere al Sunnyside**, scoprendo, loro malgrado, che quel paradiso è in realtà una **prigione **in cui i giocattoli più vecchi costringono i nuovi arrivati alla tortura di essere usati dai bambini più piccoli.

![](http://www.atomodelmale.it/wp-content/uploads/2010/07/ToyStory03-211x300.jpg)

Anche in questo caso sarà **l’amicizia **e **l’affetto** sviluppatosi tra i compagni di avventura a permettere a tutti di raggiungere il **lieto **– e non così prevedibile – **fine**.

Imparata la lezione del secondo e sconclusionato capitolo, questo terzo – che si avvale di una onesta e mai invasiva versione in tre dimensioni – **ritorna alle tematiche del primo**, senza allungarne il brodo, ma costruendo un **nuovo capitolo nella vita dei personaggi**, mettendone in discussione certezze e rapporti.

Sorretto come sempre dalla comicità della serie, assume una **dimensione quasi corale **– il tema della famiglia e dell’unione che fa la forza sopra all’egoismo – sviluppando le personalità di pochi – ma buoni -- personaggi .

Benché Toy Story 3 sia un film **spiccatamente creato per un pubblico giovanissimo** amante della comicità fisica, non potrà fare a meno di **divertire e appassionare** anche gli accompagnatori **adulti **dai palati più raffinati.

Quasi da oscar **l’interpretazione **(e la bravura dei modellatori di Pixar) **delle espressioni **colme di paura e coraggio dei giocattoli nella **scena dell’inevitabile fine** – presunta, non temete – dei giocattoli, **uniti anche nel loro ultimo momento**.

Da vedere.
