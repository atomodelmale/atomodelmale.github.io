---
author: Il Gorgonauta
comments: true
date: 2015-03-24 13:31:38+00:00
layout: post
link: http://www.atomodelmale.it/2015/03/24/provenza-precipita-airbus-con-150-persone-a-bordo/
slug: provenza-precipita-airbus-con-150-persone-a-bordo
title: Provenza, precipita Airbus con 150 persone a bordo
wordpress_id: 15550
categories:
- Notizie
- Trasporti
tags:
- Aereo
---

![airbus Germanwings 2](http://www.atomodelmale.it/wp-content/uploads/2015/03/airbus-Germanwings-2-300x168.jpg)Tragedia sulle Alpi francesi. Un Airbus della **Germanwings**, la compagnia low cost del gruppo Lufthansa, si è schiantato contro una montagna nei pressi di Barcelonnette, un comune del dipartimento delle Alpi dell'alta Provenza. A bordo, tra passeggeri e membri dell'equipaggio, 150 persone. Non ci sarebbero sopravvissuti.

L'Airbus A320, partito alle 9.55 da **Barcellona**, era diretto a **Dusseldorf**. L'aereo è scomparso dai radar alle 10.39. Secondo le prime indiscrezioni, al  momento dello schianto,  il velivolo volava troppo basso, a circa 1.800 metri, ed ha impattato contro una montagna.


Se rimangono ignote le cause della tragedia, il volo e la rotta dell'Airbus destano molte perplessità. L'aereo sarebbe salito a 38mila piedi per scendere in pochi minuti a 6.800 piedi quando il segnale è stato perso. Secondo Flightradar24, sito specializzato nel monitoraggio di voli aerei, la rotta era "anomala" rispetto alla norma dei voli Barcellona-Dusseldorf, mentre per AirLive.net, sito che monitora il traffico aereo, il volo stava percorrendo la stessa rotta del giorno precedente.

Il velivolo è precipitato in una zona di montagna impervia e difficile da raggiungere. Circa 240 pompieri e tre squadroni della gendarmeria mobile sono partiti in direzione della zona ma per raggiungerla ci vorrà ancora qualche ora. Il relitto è stato localizzato a 2.700 metri e i rottami sarebbero sparsi su una superficie di due ettari. Il ministro dell'Interno francese Bernard Cazeneuve così come il ministro dei trasporti tedesco si recheranno sul posto.

La Farnesina si è attivata per verificare la presenza di italiani a bordo ma i passeggeri dovrebbero essere principalmente di nazionalità spagnola, tedesca e turca. Le vittime spagnole, secondo fonti governative di Madrid, sarebbero 45.
