---
author: thesave
comments: true
date: 2011-05-26 13:17:07+00:00
layout: post
link: http://www.atomodelmale.it/2011/05/26/iros/
slug: iros
title: Iros
wordpress_id: 9617
categories:
- Fantascienza
tags:
- Parodia
---

Avete presente **Heroes**? Quel telefilm coi tipi che a un certo punto sviluppano super-poteri stra-fighi e ne fanno di cotte e di crude fino all’episodio finale dove il bene vince sul male e il mondo è salvo per l’ennesima volta?

Bene, prendete la famosa serie della NBC, **toglieteci tutto**, o quasi, e metteteci dentro i **Gem Boy** e **Bob Ferrari**, agitando Q.B., se avete seguito la ricetta, dovreste avere un intruglio verde lattiginoso, dal tipico sapore ermetico e dall’odor d’incanto.

Capito tutto, no?

**Nelle ascelle del supereroe**

![](http://www.atomodelmale.it/wp-content/uploads/2011/05/iros-locandinafxsmall-214x300.jpg)Se non avete mai sentito parlare dei personaggi del cappello introduttivo, datemi due paragrafi e vi spiego tutto.

**[Bob Ferrari](http://www.bobferrari.com/)** è bolognese e al contempo **comico**, **regista**, **sceneggiatore **e **autore televisivo**. Dalla buona presenza comica e dall’indole poliedrica è colui che, insieme a Davide Marcheselli, ha scritto la prima stesura del film – che al tempo si chiamava “Crypto Night”.

I **[Gem Boy](http://www.gemboy.it/)**, **storica band demenzial-rock bolognese**, saldamente capitanata dal cantante **Carletto **e ultimamente conosciuta dal pubblico “mainstream” grazie alla partecipazione della versione “redux” del gruppo (chiamata** Gem Boy Bikini** e composta da Carlo e Max, il tastierista) alla trasmissione** Colorado Cafè**.

Dall’incontro di questo dinamico duo – avvenuto grazie all’attrice **Belinda Bertolo**, che nel film interpreta **Emma**, la ragazza del protagonista – la pellicola ha finalmente visto la luce: **prodotta dal basso **– cioè coi loro soldi – e col **contributo di comparse** trovate tramite il loro blog e Facebook.

Le location sono quelle nostrane, divise tra la fumetteria **Alessando Distribuzioni **di via Borgo San Pietro a Bologna, **Casalfiumanese**, il Parco Acque Minerali e l’hotel Mulino Rosso di **Imola**.

**Da Zero e Hero?**

![](http://www.atomodelmale.it/wp-content/uploads/2011/05/iros-300x140.jpg)La storia raccontata nel film è quella di **Jaxon Peel**, un quarantenne un po’ sfigato, che di lavoro fa l’**uomo delle pulizie **in una grande società di software – la **Ozumi **– ed è affetto da un’**ossessione **maniacale per agli **albi a fumetti** ed i **supereroi **che li popolano.

L’ossessione del poveretto è tale da portare Jaxon a credersi un supereroe -- con **super-poteri **a corredo.

Per curarsi da quest’ossessione e dalle crisi di panico che lo cacciano in assurde situazioni, con conseguente grappolo di figuracce, deve assumere una medicina prescrittagli dalla **sado-sexy-dottoressa Tirone**.

Il mondo di Jaxon subirà un – meritato – scossone, quando, per caso, perderà la propria medicina e comincerà a **sviluppare **– o meglio a scoprire – **veri superpoteri**, come la vista a raggi X e il super-udito.

Parallelamente alla storia di Jaxon, si svolge la ricerca di **Mente **(Carletto), il venditore di fumetti dai **poteri mentali** (ma va?), alla **ricerca del supereroe perduto**, conosciuto col nome di **Capitan Destino**.

**Buona la prima**

![](http://www.atomodelmale.it/wp-content/uploads/2011/05/iros1-300x140.jpg)Nascondere il carattere palesemente amatoriale del film sarebbe una presa in giro, al contrario proprio tenendo conto del **budget risicato fino all’osso** e dell’assoluta non professionalità (nel senso che non lo fanno di lavoro) di interpreti e stuff,** la standing ovation è d’obbligo**.

Del resto i lavori di **ri-doppiaggio **di Carletto ([CarlettoFX](http://www.carlettofx.com/), se non avete visto Star Whores o Greassini, rimediate subito!), hanno fatto scuola ed hanno abituato il pubblico a **standard molto alti**, pur rimanendo una produzione assolutamente amatoriale.

Le risate sono tante e pulite – altro che cine-panettoni e boiate del genere --, coadiuvate da un **buon montaggio **che riesce a svolgere con leggerezza la trama, pur concedendosi alcuni – pochi -- “scivoloni”.

A fare capolino saranno, tra cammei e personaggi secondari, volti noti di musica e spettacolo come **Caparezza **o **Cristina d’Avena**, passando per la truppa di Colorado Cafè con **Giacobazzi**, **Pizzocchi**, **Baz**, **Vasumi**, **Dondarini**, **Ceffo**, **Poltronieri**, **Migone **e tanti altri.

Augurando a Bob, Carletto e al resto dello staff un “**in bocca al lupo**” per la diffusione di questa pellicola, non posso far altro che consigliarvene la visione (trovate date e informazioni sul [blog del film](http://irosmovie.wordpress.com/)).

Aspettatevi l'inaspettato!
