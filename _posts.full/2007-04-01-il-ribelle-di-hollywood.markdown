---
author: Il Gorgonauta
comments: true
date: 2007-04-01 21:47:00+00:00
layout: post
link: http://www.atomodelmale.it/2007/04/01/il-ribelle-di-hollywood/
slug: il-ribelle-di-hollywood
title: Il ribelle di Hollywood.
wordpress_id: 744
categories:
- Blog
- Cinema
tags:
- Hollywood
- Johnny Depp
---

![](http://www.atomodelmale.it/wp-content/uploads/2008/10/johnny_depp-225x300.jpg)**Johnny Deep** nasce il 9 giugno 1963 e vive la sua gioventù nel Kentucky, nella sua cittadina natale di Owensboro. Ha un fratello, Danny, e due sorelle, Cristie (sorella maggiore, che si prendeva cura di Johnny) e Debbie. La loro madre è una cameriera ed il padre è un ingegnere comunale.
Depp si trasferisce con la famiglia nella città costiera di Miramar, in Florida, poco dopo la morte del nonno, al quale era particolarmente legato, e che gli ha trasmesso la passione per il gospel e la musica. La madre gli regala una chitarra elettrica e Johnny, ragazzino chiuso e scontroso, forma la band "The Kids" che ottiene un buon successo in Florida. I genitori divorziano nel 1978 e Johnny va a vivere con la madre. Un anno dopo abbandona casa e scuola per andare a vivere nella sua auto, un'Impala del '67, con l'amico Sal Janco.

A vent'anni si sposa con Lori Ann Allison, sorella di un membro dei Kids, e due anni dopo, già divorziati, partono insieme per Los Angeles, dove il nuovo fidanzato dell'ex-moglie, Nicolas Cage, lo incoraggia per primo a tentare una carriera come attore. Johnny debutta, nel 1984, recitando in Nightmare: dal profondo della notte di Wes Craven. Dopo un paio di altre apparizioni sul grande schermo, nel 1987, ricoprendo il ruolo principale nella serie TV 21 Jump Street, al fianco dell'amico Janco, ottiene grande fama negli Stati Uniti. Ma è tre anni dopo che a Johnny viene affidato il primo ruolo da protagonista sul grande schermo: sul set di Edward mani di forbice non solo nasce il lungo sodalizio con il regista Tim Burton, ma anche un'importante relazione con Winona Ryder, per la quale si fa addirittura tatuare "Winona forever" sul braccio, che poi fa trasformare con un'operazione chirurgica in "Wino forever", cioè "ubriaco per sempre"!

<!-- more -->


Negli anni successivi recita per Emir Kusturica, Lasse Hallström, Jim Jarmusch, Terry Gilliam, Roman Polanski e Robert Rodriguez, spesso al fianco di star come Marlon Brando o Al Pacino, oltre che ancora per Burton. Johnny, arrivato anche alla nomination all'Oscar prima con La maledizione della prima luna e, successivamente, con Neverland - Un sogno per la vita, è anche famoso per la sua irruenza: egli, infatti, è stato arrestato due volte: per aver pestato dei paparazzi a Londra e per aver distrutto la stanza di un hotel a New York dopo un litigio con Kate Moss.

Infine nel 2005 Johnny ritorna a lavorare con il regista e grande amico Tim Burton in una doppia veste: in carne ed ossa per il film La fabbrica di cioccolato e come doppiatore di un personaggio modellato sulle sue fattezze in La sposa cadavere, due successi di pubblico e critica.

Dopo relazioni con Winona Ryder e Kate Moss sembra aver trovato finalmente una compagna fissa: dal 1998 vive con l'attrice e cantante francese Vanessa Paradis, che gli ha dato anche due figli: Lily-Rose Melody nel 1999, alla quale l'attore è talmente legato da aver dichiarato di aver iniziato a vivere veramente solo dopo la sua nascita, e Jack nel 2002. I due hanno scelto di vivere nella campagna francese, nonostante Johnny possieda un castello alquanto singolare sul Sunset Boulevard, appartenuto in precedenza a Bela Lugosi, che ha acquistato nel 1995 per una "modesta" cifra pari a 2 milioni e 300 mila dollari.


**Alcune Curiosità**



L'attore è anche il proprietario del Viper Room, un locale gestito da Sal Janco, che nel 1993 è stato, purtroppo, scenario della morte di River Phoenix, grande amico di Johnny. Possiede, inoltre, anche il Man-Ray, un altro locale nel centro di Parigi.

La musica costituisce una sua grandissima passione: ha suonato anche per alcuni brani del gruppo britannico degli Oasis.

Si può considerare uno tra gli attori più belli (anche se odia essere definito un "sex symbol"), nonché uno dei migliori del momento per la sua incredibile capacità di recitare in modo perfetto ruoli fuori dal comune e per aver sempre scelto ruoli difficili da comprendere senza curarsi dell'opinione pubblica.

Johnny Depp da piccolo era allergico alla cioccolata.

Nel film Platoon scrive sul suo elmetto "Sherilyn": un omaggio alla sua fidanzata di allora, Sherilyn Fenn. Un altro piccolo omaggio all'attrice è sulla chitarra di Depp: sullo strumento infatti sono incise le iniziali S.F.


Filmografia






	
  1. Nightmare: dal profondo della notte

	
  2. Posizioni promettenti

	
  3. Platoon

	
  4. Cry-Baby

	
  5. Edward mani di forbice

	
  6. Nightmare VI: La fine

	
  7. Il valzer del pesce freccia

	
  8. Benny & Joon

	
  9. Buon compleanno Mr. Grape

	
  10. Ed Wood

	
  11. Don Juan De Marco maestro d'amore

	
  12. Dead Man

	
  13. Minuti contati

	
  14. Donnie Brasco

	
  15. Il coraggioso

	
  16. Paura e delirio a Las Vegas

	
  17. Los Angeles senza meta

	
  18. La nona porta

	
  19. La moglie dell'astronauta

	
  20. Il mistero di Sleepy Hollow

	
  21. The Man Who Cried - L'uomo che pianse

	
  22. Prima che sia notte

	
  23. Chocolat

	
  24. Blow

	
  25. La vera storia di Jack lo squartatore

	
  26. La maledizione della prima luna

	
  27. C'era una volta in Messico

	
  28. Secret Window

	
  29. Neverland - Un sogno per la vita

	
  30. The Libertine

	
  31. La fabbrica di cioccolato

	
  32. Pirati dei Caraibi: La maledizione del forziere fantasma

	
  33. Pirati dei Caraibi: Ai confini del mondo




Il Gorgonauta.
