---
author: thesave
comments: true
date: 2011-11-02 16:21:17+00:00
layout: post
link: http://www.atomodelmale.it/2011/11/02/le-avventure-di-tintin-il-segreto-dellunicorno/
slug: le-avventure-di-tintin-il-segreto-dellunicorno
title: Le avventure di Tintin - Il segreto dell'Unicorno
wordpress_id: 10766
categories:
- Animazione
- Avventura
tags:
- Fumetto
- Peter Jackson
- Steven Spielberg
---

![](http://www.atomodelmale.it/wp-content/uploads/2011/11/Tintin-Poster-202x300.jpg)Se come il sottoscritto avete passato i pomeriggi degli anni '90 davanti a "mamma" TV guardando Bayside School e **Solletico**, ricorderete sicuramente il cartone di un **reporter peldicarota** che, insieme all'inseparabile cagnolino **Milù**, andava per deserti, mari e cieli**, rincorrendo avventure e scoprendo misteri.**

Ovviamente sto parlando di **Tintin**, personaggio uscito dalla matita dal fumettista belga **Hergé** nel lontanissimo 1929, che, realizzando un sogno inseguito per 30 anni, **Spielberg ha portato sul grande schermo** insieme a **Peter Jackson** -- Signore degli Anelli, King Kong -- anche grazie all'apporto tecnologico della** Weta Digital.**

**Il Segreto dell'Unicorno**

E' sorprendente il fortissimo legame che viene a crearsi con gli **eroi della propria giovinezza**, sarà perché ci ricordano di un tempo felice e spensierato, nel quale si credeva a tutto ed un semplice cartone animato bastava per farci immergere in un'avventura senza fine.

E' proprio con questo spirito che Spielberg -- tornato dietro la cinepresa per l'occasione -- traspone il personaggio di Hergé, con tutta la carica di **avventura e amore per il mistero** che hanno fatto grande il fumetto.

![](http://www.atomodelmale.it/wp-content/uploads/2011/11/Tintin-1-300x168.jpg)Utilizzando la tecnica del **performance capture** -- la stessa che ha dato "vita" ai Navii di Cameron -- il regista di E.T. si è avvalso di un gruppo d'eccezione che, oltre al già citato Peter Jackson e la sua Weta Digital, conta tra i suoi ranghi le** eccezionali musiche** di un compagno d'armi come **John Williams** e di un cast d'attori tra i quali figurano **Jamie Bell, Andy Serkis e Daniel Craig**.

La trama, attingendo a piene mani dai fumetti, prende piede dall'albo "**Il Segreto dell'Unicorno**" -- al quale si aggiungono "**Il Granchio d'Oro**" e "**Il Tesoro di Rackham il Rosso**" -- in cui viene presentato il giovane Tintin che, insieme all'inseparabile Milù, compra un **rarissimo modellino di veliero** -- l'Unicorno -- ad un mercatino dell'antiquariato.

Subito dopo l'acquisto viene fermato da Ivan **Sakharine**, un misterioso figuro che vuole a tutti i costi il modellino. Ovviamente Tintin, sentendo odore di mistero, rifiuta l'offerta. Da qui al **rapimento da parte degli sgherri** di Sakharine il passo è breve, ma grazie a Milù e ad un nuovo amico, il **Capitano Haddok della SS Karaboudjan**, Tintin riesce a scappare e a mettersi alla ricerca dei **3 modellini di veliero che contengono le indicazioni per ritrovare il tesoro Rackham il Rosso.**

**Le Avventure di Tintin **

Spielberg sceglie per un **approccio "tradizionale"** non solo sulla trama -- che ricalca quella del fumetto -- ma anche **sul montato e le riprese** che, pur trattandosi di un film in computer grafica, sono molto più simili a quelle di un Indiana Jones -- creatura di Spielberg e Lucas-- piuttosto che a un Toy Story o Shrek, confermando che **la tecnologia non deve rimanere relegata ad un target necessariamente puerile**.

![](http://www.atomodelmale.it/wp-content/uploads/2011/11/Tintin-300x168.jpg)L'amore per il soggetto traspare soprattutto dalla caratterizzazione di locations e personaggi, così particolareggiata da rasentare il maniacale. Foto-realismo a parte, il film è costellato da una** miriade di rifiniture** -- azioni in secondo piano, oggetti sullo sfondo, continui rimandi alle pellicole di Spielberg -- che possono sorprendere anche lo spettatore più attento.

Standing Ovation per il cameo dello stesso Hergè, intento a ritrarre il protagonista all'inizio della pellicola.

Pur confezionando un film "per famiglie" Spielberg non tradisce il soggetto, **rendendogli giustizia e facendolo conoscere alle nuove generazioni**. Al suo servizio ci sono un** 3D immersivo ma non preponderante** ed un'avventura "d'antan" in cui **umorismo e epicità vanno a braccetto** per i 107 velocissimi minuti della pellicola.

Voci di corridoio confermano la produzione di due sequel con a capo Peter Jackson, nel caso la pellicola si dimostri "appetibile" al botteghino e **visto l'ottimo lavoro sul capostipite**, mi auguro che il progetto vada in porto e di rivedere il giovane reporter in qualche altra occasione.
