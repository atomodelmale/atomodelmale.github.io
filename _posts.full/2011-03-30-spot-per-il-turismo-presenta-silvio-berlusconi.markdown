---
author: Il Gorgonauta
comments: true
date: 2011-03-30 07:00:55+00:00
layout: post
link: http://www.atomodelmale.it/2011/03/30/spot-per-il-turismo-presenta-silvio-berlusconi/
slug: spot-per-il-turismo-presenta-silvio-berlusconi
title: Spot per il turismo, presenta Silvio Berlusconi.
wordpress_id: 9338
categories:
- Italia
- Notizie
tags:
- Michela Vittoria Brambilla
- Pubblicità
- Silvio Berlusconi
- Turismo
---

[![](http://www.atomodelmale.it/wp-content/uploads/2008/12/berlusconi-202x300.png)](http://www.atomodelmale.it/wp-content/uploads/2008/12/berlusconi.png)Per le prossime vacanze scegliete l**'Italia**. Questo l'invito, l'augurio e il messaggio dello **spot **"Magica Italia" presentato nei giorni scorsi dal Ministro per il **Turismo** M.V. Brambilla e già pubblicato nel portale dell'omonimo Ministero. Testimonial d'eccezione il Presidente del Consiglio **Silvio Berlusconi**.

Mentre il premier elenca lo smisurato patrimonio storico e archeologico posseduto dal nostro paese nello spot scorrono le immagini di numerose città italiane e di siti archeologici/monumentali di grande notorietà, da Castel Sant'Angelo e San Pietro in Roma alla piazza e alla basilica di San Marco a Venezia.

Lo spot tuttavia ha sollevato anche polemiche e **critiche**. Berlusconi innanzitutto commette una **gaffe **nel momento in cui parla dell'Italia come il paese che ha regalato al mondo il 5o% dei beni artistici tutelati dall'Unesco. L'affermazione in realtà non è esatta in quanto la percentuale dei beni tutelati nel nostro paese è molto più bassa, esattamente il 5% (45 siti su 911). C'è poi chi non ha gradito l'esclusione dal video del nostro mare, una delle bellezze turistiche più apprezzate nel mondo (forse perché l'immagine delle nostre coste richiama alla mente quella degli sbarchi degli immigrati?).



Ma le polemiche maggiori riguardano il testimonial del video, quel Presidente del Consiglio la cui immagine all'estero e in Italia è a dir poco traballante, travolta in patria dallo scandalo Ruby e all'estero dalle rivelazioni di WikiLeaks. Suscita inoltre ironia uno spot in cui il Premier invita a visitare  il grande patrimonio artistico del paese mentre lo stesso va in pezzi per mancanza di risorse.

Su una cosa però nessuno si potrà lamentare : lo spot, grazie alla "generosità" del Presidente del Consiglio, non è costato praticamente nulla.
