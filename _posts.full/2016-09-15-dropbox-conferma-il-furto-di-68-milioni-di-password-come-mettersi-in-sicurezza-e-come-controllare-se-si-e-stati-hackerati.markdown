---
author: thesave
comments: true
date: 2016-09-15 18:43:25+00:00
layout: post
link: http://www.atomodelmale.it/2016/09/15/dropbox-conferma-il-furto-di-68-milioni-di-password-come-mettersi-in-sicurezza-e-come-controllare-se-si-e-stati-hackerati/
slug: dropbox-conferma-il-furto-di-68-milioni-di-password-come-mettersi-in-sicurezza-e-come-controllare-se-si-e-stati-hackerati
title: Dropbox conferma il furto di 68 milioni di password. Come mettersi in sicurezza
  e come controllare se si è stati hackerati
wordpress_id: 17135
categories:
- Internet
- Sicurezza
tags:
- Dropbox
- Hacking
---

## Dropped-the-box? Broke-the-box!



Con una rapidità degna dei [bradipi di Zootropolis](https://youtu.be/0HtQbNpgq7Y?t=36s), Dropbox [ha ammesso](https://blogs.dropbox.com/dropbox/2016/08/resetting-passwords-to-keep-your-files-safe/) di essere stata hackerata.

Nel 2012!

Per questo a fine dello scorso mese i possessori di un account Dropbox hanno ricevuto dall'omonima azienda una mail che li invitava a cambiare la propria password -- sopratutto se non lo hanno fatto dall'anno incriminato.

Ma quali sono i numeri di questo furto di password? Impressionanti.

Gli esperti di settore riportano la bellezza di 68.680.741 account. Si, quasi settanta-milioni-di-account. Nel 2012.



## Nothing to see, move along



Dopo la campagna di mail delle scorse settimane, [Dropbox ha annunciato](http://motherboard.vice.com/read/hackers-stole-over-60-million-dropbox-accounts):



<blockquote>
  Confermiamo che il reset pro-attivo completato la scorsa settimana ha messo in sicurezza tutti i possibili utenti coinvolti. Abbiamo iniziato questo reset come misura cautelare, in modo che le password più vecchie di metà 2012 non possano essere usate per accedere impropriamente a Dropbox.
</blockquote>



Allarme rientrato insomma. Fortunatamente la nota di Dropbox si conclude con un monito generale, estremamente rilevante per gli utenti di servizi internet.



<blockquote>
  Continuiamo ad incoraggiare gli utenti a resettare le loro password **di altri servizi** se si pensa di aver utilizzato la stessa password di Dropbox
</blockquote>



Oltre a cambiare la password di Dropbox, se si è usata la stessa password -- ancor peggio se associata allo stesso username, cioè il proprio account di posta -- per altri servizi è imperativo cambiare quelle password.



Vero è che ricordarsi centinaia di password sta diventando sempre più complicato. Ciò nonostante non deve voler dire esporsi al pericolo sistemico di vedersi hackerato uno dei tanti servizi usati (Facebook, Dropbox, Instagram, etc) e che, in cascata, tutti gli account che usano stessi username e password siano a rischio.

![](http://www.atomodelmale.it/wp-content/uploads/2016/09/1413285943640570.png)
Una soluzione consigliata dai principali esperti è usare un password manager (come [LastPass](https://lastpass.com/it/) o [1Password](https://1password.com/)) che contiene tutte le password di un utente. In questo modo ci si deve ricordare solamente di una [password forte](https://support.google.com/accounts/answer/32040?hl=it) mentre la creazione e la conservazione delle password dei singoli account può essere demandata al password manager.

Chicca finale: per gli interessati, il sito [haveibeenpwned](https://haveibeenpwned.com/) permette di sapere quali dei propri account sono stati hackerati, cercando tra i principali archivi di password rubate.
