---
author: thesave
comments: true
date: 2011-02-27 15:17:20+00:00
layout: post
link: http://www.atomodelmale.it/2011/02/27/il-discorso-del-re/
slug: il-discorso-del-re
title: Il Discorso del Re
wordpress_id: 9121
categories:
- Drammatico
tags:
- Colin Firth
- Geoffrey Rush
- Inghilterra
---

**L’importanza di una voce**

![](http://www.atomodelmale.it/wp-content/uploads/2011/02/Il-discorso-del-re-240x300.jpg)Può un re soffrire di una disfunzione linguistica come la **balbuzie** in un’epoca in cui non basta più sfoggiare un mantello dorato ed un bianco destriero per farsi amare dal proprio popolo?

Questa è la domanda che ronza in testa all’allampanato **Bert **(Colin Firth) fino alla fine del film.

Per chi non lo sapesse Bert, il cui vero nome è Albert, altri non è che il principe Alberto, Duca di York, conosciuto ai più col nome di** Giogio VI**, il re britannico che **guidò** la disperata Londra e tutta **l’Inghilterra** attraverso i **terribili anni della guerra**.

La vicenda si svolge poco prima della seconda guerra mondiale.

Albert, il **secondogenito** del re **Giorgio V** ha sempre vissuto la propria vita da cadetto, sapendo che l’importante ruolo di condurre la propria nazione sarebbe stato rivestito dal forte e sfrontato fratello maggiore **Edoardo**.

![](http://www.atomodelmale.it/wp-content/uploads/2011/02/il-discorso-del-re_650x435-300x200.jpg)Benché il padre e la moglie Elizabeth (Helena Bonham Carter) cerchino di spronarlo a superare le sue paure, Bert sente la propria condizione come immutabile e irrisolvibile: **l’incapacità di pronunciare un discorso senza balbettare** arrivando addirittura a bloccare i discorsi che vorrebbe pronunciare, è per lui **insormontabile**.

Considerando di dover apparire sempre meno in pubblico e anche grazie al grande supporto datogli da Elizabeth, **Bert tenta di curare il proprio impedimento** andando presso esperti e dottori, che in più di un’occasione falliscono miseramente nel tentativo di risolvere il problema del principe.

La speranza arriva, inaspettatamente, da **Lionel Logue **(Geoffrey Rush), un **terapista del linguaggio** che, con **testardaggine**, **comprensione** e un po’ di **sfrontatezza**, riesce a penetrare nel cuore del principe arrivando a tirare fuori l’animo nobile e coraggioso che si celava sotto una coltre di goffaggine, arroganza e arrendevolezza.

Con la dipartita del re e la rinuncia al trono del fratello Edoardo toccherà ad Albert tirare fuori tutta la forza e la tenacia acquisita per portare fuori dalle tenebre il proprio regno.

**Campione di classe**

Campione di classe ma anche di nomination, “Il Discorso del Re” ha tutte le carte in regola per sbancare gli Oscar.

![](http://www.atomodelmale.it/wp-content/uploads/2011/02/9194__x_img_0258_0-150x99.jpg)

In primis la **magistrale interpretazione di Firth** che ha saputo accantonare la propria personalità per far trasparire tutta la **tensione**, **l’arroganza** e la **timidezza** di un personaggio tormentato e diviso.

![](http://www.atomodelmale.it/wp-content/uploads/2011/02/il-discorso-del-re-L-ZFT9lh-150x99.jpg)Seconda, ma non meno importante, è la **prestazione di Rush**, che dimostra di potersi calare agilmente in personaggi stereotipati come un “Capitan Barbossa” di Pirati dei Caraibi, così come nel ruolo **del logopedista brillante e dubbioso**, tanto contraltare quanto pilastro del re.

A contorno di questo mix d’attori così ben assortito ci sono una trama che non scade mai nel vittimistico con una **regia tanto trasparente quanto precisa**, accompagnata da una** fantastica fotografia** – mi è capitato di soffermarmi ad ammirarla a più riprese – capace di marcare la **freddezza dell’ufficialità** di palazzo ed il **calore della dimensione familiare**.

Come scritto prima, un film che ha tutti gli attributi per portare a casa mezza dozzina di statuette dorate.

In calce **un consiglio**: per quanto i nostri doppiatori siano bravi – e questo è riconosciuto a livello interazionale – se possibile, **guardatevi** il DVD **in lingua originale** coi sottotitoli, merita anche solo per l’impegno profuso da Firth per caratterizzare un personaggio tanto elaborato.
