---
author: Il Gorgonauta
comments: true
date: 2008-11-30 14:49:02+00:00
layout: post
link: http://www.atomodelmale.it/2008/11/30/nessuna-verita/
slug: nessuna-verita
title: Nessuna Verità.
wordpress_id: 3323
categories:
- Azione
- Blog
- Cinema
- Drammatico
- Guerra
- Terrorismo
- Violenza
tags:
- Al Qaeda
- CIA
- Giordania
- Leonardo DiCaprio
- Ridley Scott
- Russell Crowe
- Spia
---

![](http://www.atomodelmale.it/wp-content/uploads/2008/11/nessunaverita.jpg)**Trama**. Roger Ferris è il miglior agente della **CIA** in Medio Oriente e si trova in Giordania per cercare di catturare un esponente di rilievo di Al Qaeda accusato di aver diretto e preparato una serie di attacchi terroristici in mezza Europa. Purtroppo a mettergli il bastone tra le ruote interverrà il suo supervisore Ed Hoffman.

**Recensione**. Il **terrorismo** torna prepotentemente sul grande schermo attraverso le condotte e le pratiche messe in pratica dagli Stati Uniti nel _teatro di guerra_ mediorientale e la regia di Ridley Scott. Sul campo (a farsi il cosiddetto mazzo) l'agente Roger Ferris, in America a dirigere le operazioni il supervisore Ed Hoffman. Il problema è che mentre il primo cerca di conquistare la fiducia dei governanti del posto e vive sulla propria pelle ogni risvolto, sfaccettatura e conseguenza della guerra al terrore, il secondo dirige le operazioni con sofisticate apparecchiature tecnologiche e si trova il più delle volte a moltissime miglia di distanza, ossia nella propria casetta con la famiglia.

Già da queste poche righe emerge quindi l'elemento di fondo di tutta la pellicola : la contrapposizione tra i due protagonisti, impegnati entrambi a sconfiggere lo stesso nemico ma secondo modalità diverse. E proprio Ed Hoffman è colui che più rappresenta la **politica estera americana**, fatta sia di tattiche imposte, non adattate, al teatro di operazioni, sia di rifiuto a capire e a comprendere il fenomeno, magari per combatterlo al suo interno o alle sue radici. Ciò che conta è annientarlo, con buona pace degli **innocenti** che ci capitano in mezzo, da una parte e dall'altra.

<!-- more -->


Insomma Hoffman è la personificazione del **cinismo** e dell'arrivismo e si contrappone a Ferris, il quale rimane vittima e prigioniero degli stessi orrori e drammi del conflitto, con gli inevitabili rimorsi di coscienza del caso. I 2 sono diversi quasi in tutto: nel fisico, nella mentalità, nella loro morale personale (il fine giustifica i mezzi oppure no?) e sullo sguardo, uno esterno l'altro interno, che gettano sulla difficile situazione mediorientale.![](http://www.atomodelmale.it/wp-content/uploads/2008/11/body_of_lies_still-300x200.jpg)

La pellicola da parte sua viaggia su buoni ritmi e quantitativi di azione, farciti da informatori, agenti sotto copertura e doppio gioco ma probabilmente la sua pecca principale è non aggiungere quasi nulla al genere cinematografico e alle tematiche trattate, se non una velata critica alla superpotenza americana, con l'immancabile clichè della **tortura**.

Rimangono i 2 grandi attori principali, **Crowe** (Hoffman) e **DiCaprio** (Ferris), quest'ultimo a suo agio ormai nelle vesti di spia, infiltrato o agente segreto. I due insieme non mi sembra buchino lo schermo ed è il secondo a vincere il confronto diretto, rappresentando un personaggio più complesso e problematico rispetto al grassoccio supervisore interpretato da Crowe.

Il Gorgonauta.
