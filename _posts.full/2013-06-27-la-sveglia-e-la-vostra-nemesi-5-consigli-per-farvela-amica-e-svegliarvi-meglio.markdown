---
author: thesave
comments: true
date: 2013-06-27 20:16:16+00:00
layout: post
link: http://www.atomodelmale.it/2013/06/27/la-sveglia-e-la-vostra-nemesi-5-consigli-per-farvela-amica-e-svegliarvi-meglio/
slug: la-sveglia-e-la-vostra-nemesi-5-consigli-per-farvela-amica-e-svegliarvi-meglio
title: La sveglia è la vostra nemesi? 5 consigli per farvela amica (e svegliarvi meglio)
wordpress_id: 13415
categories:
- Salute
tags:
- Riposo
---

![sleep_by_aeravi](http://www.atomodelmale.it/wp-content/uploads/2013/06/sleep_by_aeravi-300x191.jpg)Per molti, essere mattinieri è un dono che la natura ha mancato di elargirgli. Riuscire ad avere un buon risveglio è la base per essere produttivi, energici ed ottimisti. Se riemergete ora dal letargo invernale o state passando un periodo di "stanca", _resettare_ il vostro orologio biologico potrebbe fare miracoli. Ecco 5 punti per risincronizzare il proprio orologio biologico. Ricordate, il vostro scopo non è imporvi un orario di leva forzata, ma acquisire un'abitudine per avere un buon sonno e svegliarsi riposati.

**Dormite dalle 6 alle 9 ore.** Sembra ovvio, ma questa è la base di partenza. Se non riuscite a dormire almeno 6 (ma non oltre le 9) ore a notte, accumulerete solo stress e stanchezza. Il week-end può aiutare a recuperare, ma la sveglia resterà sempre un problema. Cercate di andare a dormire sempre alla stessa ora. Badate bene, dormire. Se non prendete sonno lasciate perdere libri, cellulari, tablet, televisioni e via discorrendo. Piuttosto applicate alcuni semplici [rimedi all'insonnia](http://www.atomodelmale.it/2011/07/31/da-pavlov-un-buon-rimedio-contro-linsonnia/). A letto si dorme, punto.



**Siate abitudinari.** Se volete che la sveglia diventi una buona abitudine, siate abitudinari. Regolate la sveglia sempre allo stesso orario e cercate di rispettare quest'abitudine anche nel week-end -- concedendovi al massimo mezz'ora di sonno in più.

**Siate graduali.** Se possibile, abituatevi gradualmente all'orario della nuova sveglia. Se per esempio vi svegliate normalmente alle 8 ma vorreste essere fuori dal letto per le 7, non impostate subito l'allarme per quell'ora. Iniziate dalle 7:45 nella prima settimana, diminuendo di un quarto d'ora nelle successive, fino ad arrivare alle 7.

**Lasciate perdere lo snooze.** Molte sveglie (soprattutto quelle dei cellulari) hanno la funzione _snooze_ che permette di impostare a 5-10 minuti un nuovo allarme oltre a quello di base. Il tipico "altri 10 minuti", per intenderci. Niente di peggio: avere un sonno intermittente ne peggiora la qualità e quei 10 minuti di bonus fanno più danni dell'andare a letto tardi. Snooze cattivo.

**Sia fatta la luce.** Un ambiente illuminato aiuta il risveglio. Se d'estate vi è capitato di lasciare aperte le finestre sapete cosa intendo. Il sole primaverile/estivo è un ottimo alleato, ma se volete un "alba da camera" tutto l'anno, una lampada collegata ad un timer farà al caso vostro. Regolate l'accensione 5 minuti prima dell'allarme della sveglia e godetevi un risveglio illuminato.

E voi avete altri consigli che volete condividere su come "diventare mattinieri"?
