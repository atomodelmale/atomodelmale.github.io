---
author: Radio Rebelde
comments: true
date: 2013-11-23 09:49:52+00:00
layout: post
link: http://www.atomodelmale.it/2013/11/23/dopo-thohir-allinter-sempre-piu-probabile-un-cinese-per-la-roma/
slug: dopo-thohir-allinter-sempre-piu-probabile-un-cinese-per-la-roma
title: Dopo Thohir all'Inter, sempre più probabile un cinese per la Roma
wordpress_id: 13993
categories:
- Calcio
- Sport
tags:
- Cina
- Roma
---

![](http://www.atomodelmale.it/wp-content/uploads/2013/11/roma-socio-cinese-1-770x513-300x199.jpg)Secondo quanto riportato nei giorni scorsi da il **Sole 24 ore**, _"un investitore cinese e' in arrivo per la As Roma. E' questa l'indiscrezione che circola con insistenza da qualche giorno in ambienti finanziari. L'accordo verrebbe dato come ormai imminente"._

Si tratterebbe di fatto di **Wang Jianlin**, 59enne presidente della Dalian Wanda Group, la più grande impresa immobiliare della Cina. Secondo la rivista Forbes, Jianlin è l'uomo più ricco della Repubblica Popolare grazie a una ricchezza totale stimata in 8,6 miliardi di dollari. Un patrimonio che recentemente gli ha permesso di acquistare la Amc Entertainment Holdings (il più grande gestore di sale cinema al mondo) per 2,6 miliardi di dollari.

Qualche settimana fa il suo nome era tornato alla ribalta delle cronache per l'acquisto di un Picasso per 28,16 milioni di dollari, pari a 20,7 milioni di euro. Il socio cinese entrerebbe al posto di Unicredit che da tempo ha manifestato l'interesse di uscire dal capitale della squadra di calcio.

Un altro nome sempre cinese è quello di** Chen Feng**, magnate fondatore della Hainan Air, attualmente la più grande compagnia aerea privata cinese, dal valore di 58 miliardi di dollari. Il suo obiettivo dichiarato è diventare un brand mondiale e sfondare in Europa. Il nome di questo miliardario, possibile socio in un’inedita joint venture cinoamericana, potrebbe essere spiegabile solo con l’idea di lanciare il proprio nome anche in Italia, magari mettendo il nome Hainan nel futuro stadio.

Il calcio italiano parlerà quindi sempre più asiatico vista anche la recente cessione della quota di maggioranza dell'Inter da parte di Massimo Moratti al magnate indonesiano Erick Thohir.
