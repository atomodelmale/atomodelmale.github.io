---
author: thesave
comments: true
date: 2017-08-30 20:06:36+00:00
layout: post
link: http://www.atomodelmale.it/2017/08/30/ducktales-2017/
slug: ducktales-2017
title: Ducktales (2017)
wordpress_id: 18462
categories:
- Animazione
tags:
- Disney
- Ducktales
---

Se, come il sottoscritto, siete cresciuti negli anni '90 è probabile che ricordiate sia la serie TV Ducktales che il testo dell'irresistibile sigla tutta basso, ottoni e batteria --- Duck Tales, woo-oo!

A quasi 30 anni dalla messa in onda dell'originale, Disney trasmetterà un reboot della serie. I capisaldi sono sempre gli stessi, Zio Paperone, Paperino  e Qui, Quo, Qua, corroborati da Jet McQuack, la tata Beaksley e la nipotina Gaia.

![](http://www.atomodelmale.it/wp-content/uploads/2017/08/ducktales-001.jpg)

Benché il "cast" rimanga lo stesso, il tenore delle avventure raccontate ha fatto tesoro delle lezioni di altri "cartoni animati" che, oltre ad essere indirizzati ad un pubblico molto giovane, non mancano di strizzare l'occhio ai più grandi. Battute affilate, cammei della serie originale e qualche altro ammiccamento a proprietà Disney e non si fondono in un stile di animazione minimalista al limite del fumetto vintage.



Nel pilota della serie ritroviamo anche il malvagio Cuordipietra Famedoro, nemesi storica di Zio Paperone della serie, qui impegnato nel sottrarre al papero miliardario il Gioiello di Atlantide. Come nell'originale, è la famiglia allargata dei paperi a rappresentare il fulcro di tutto, coi nipoti e Gaia irriducibili fan del vecchio (ma indomito) Zio. E sono proprio i "giovani" del cast che, rispetto alla serie originale, hanno ricevuto le maggiori attenzioni degli autori.

![](http://www.atomodelmale.it/wp-content/uploads/2017/08/ducktales-002.jpg)

Lungi dall'essere tre cloni distinguibili solo dal berretto colorato, i tre nipoti hanno abbigliamenti, caratteri e modi di pensare molto diversi --- il mitico Manuale delle Giovani Marmotte c'è, ma non è la sorgente della conoscenza tutta, come nella sua precedente incarnazione. Allo stesso modo, la versione moderna di Gaia abbandona l'immagine della bimba ipersensibile e indifesa della serie originale e abbraccia quella di una coetanea dei nipoti, coraggiosa e combattiva, nonché esperta delle avventure di Paperone, di cui conosce ritrovamenti, storie e mitologie.

Ovviamente per giudicare concretamente il successo della serie si dovranno attendere gli altri episodi che, dopo il recente debutto del pilota, inizieranno ad essere trasmessi da Settembre, su Disney XD. Come nella serie originale, anche qui ci si aspetta il solito canone ad episodi indipendenti, anche se il finale del pilota ha suggerito l'introduzione di un personaggio molto importante per i tre nipoti, lasciando la porta aperta ad una trama divisa su più stagioni.

Si vedrà. Intanto le avventure di Zio Paperone sono tornate, Woo-oo!
