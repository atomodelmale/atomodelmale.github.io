---
author: Il Gorgonauta
comments: true
date: 2013-10-04 08:46:57+00:00
layout: post
link: http://www.atomodelmale.it/2013/10/04/shutdown-quando-il-paese-da-evitare-sono-gli-stati-uniti/
slug: shutdown-quando-il-paese-da-evitare-sono-gli-stati-uniti
title: Shutdown, quando il paese da evitare sono gli Stati Uniti
wordpress_id: 13884
categories:
- Economia
tags:
- Usa
---

![shutdown usa](http://www.atomodelmale.it/wp-content/uploads/2013/10/shutdown-usa.jpg)Nessuna visita al Grand Canyon e a Yellowstone. Chiusi lo Smithsonian e il National Zoo di Washington, ma anche la Statua della libertà. Tutta colpa dello **Shutdown** e per una volta nella black list dei paesi da evitare ci finiscono gli Stati Uniti.

Il perchè è presto detto. L’anno finanziario Usa è scaduto e, secondo la legge statunitense, è necessario che venga approvato un nuovo piano di spesa dalla camera dei Rappresentanti, il Senato e il Presidente. Il che implica un accordo tra repubblicani e democratici.

Per il momento, di accordo non c'è alcuna traccia e il mancato raggiungimento di un nuovo piano di spesa ha costretto il Governo federale a "congelare" i suoi servizi, non essenziali, erogati ai cittadini americani. Gli impiegati federali sono stati costretti a prendersi un periodo di ferie non retribuito, ai turisti non rimane che guardare le meraviglie americane da dietro le transenne.



Lo Shutdown non fa sentire i suoi effetti solo su parchi e musei. L'Intera attività dell'amministrazione americana è paralizzata. Alla Casa Bianca opera un personale ridotto e le visite turistiche sono sospese, mentre il sito della residenza presidenziale non verrà aggiornato ''a causa del fallimento del Congresso''. Fermi anche i siti di quasi tutti i dipartimenti e le agenzie federali. Anche alla Nasa il 97% degli impiegati è rimasto senza stipendio.

Obama ha annullato il suo viaggio in Malesia e nelle Filippine (le prime due tappe di un tour tutto asiatico) e ha definito come "drammatico" l'eventuale default del suo paese. "Siamo il centro dell'economia mondiale e un nostro default colpirebbe l'intera economia mondiale. Tutto il mondo ne soffrirebbe'' ha ribadito il presidente. Tocca ora a democratici e repubblicani raggiungere l'accordo. Il nodo rimane l'applicazione dell'Obamacare, la riforma sanitaria voluta da Obama.
