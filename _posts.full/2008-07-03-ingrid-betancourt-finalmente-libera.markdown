---
author: Il Gorgonauta
comments: true
date: 2008-07-03 12:42:09+00:00
layout: post
link: http://www.atomodelmale.it/2008/07/03/ingrid-betancourt-finalmente-libera/
slug: ingrid-betancourt-finalmente-libera
title: Ingrid Betancourt, finalmente libera.
wordpress_id: 1023
categories:
- Blog
- Politica
tags:
- Betancourt
- Colombia
- FARC
---

![](http://www.atomodelmale.it/wp-content/uploads/2008/10/ingrid-betancourt-202x300.jpg)**Ingrid Betancourt,** rapita dalle Farc il 23 febbraio 2002 e detenuta nella giungla per più di 6 anni, è stata liberata con un'azione di commando da parte delle forze armate colombiane (Operazione Scacco). La donna si trovava nel sud del paese e la sua liberazione è stata frutto di una lunga attività di infiltrazione ed intelligence all'interno delle **Farc**. Al gruppo di guerriglieri è stato inviato un falso messaggio da parte degli infiltrati in cui si diceva che il loro capo, Alfonso Cano, avrebbe compiuto un ispezione (quindi si era venuto a sapere dove i prigionieri e i loro carcerieri si trovavano).

All'arrivo dell'elicottero nessuno sospettava la trappola e così i soldati colombiani hanno potuto sorprendere i ribelli di guardia e convincere gli altri a rilasciare gli ostaggi. (All'apparenza) nessun spargimento di sangue anche se i commando erano pronti ad ogni evenienza (pagato un riscatto? escluso dal ministro della difesa di Bogotà).

Assieme alla Betancourt liberate altre 14 persone di cui 3 contractors americani e11 soldati colombiani. Ma nelle mani delle Farc ne rimangono altre 700. Negli ultimi tempi ex compagni di prigionia avevano espresso preoccupazione per le sue condizioni di salute, tanto da spingere il presidente francese Sarkozy a pubblici appelli in favore della sua liberazione che si erano andati ad aggiungere a quelli dei famigliari nel corso degli anni, a quelli dell'Ue e a campagne pubbliche per la sua salvezza.

<!-- more -->


La donna comunque è apparsa in buone condizioni anche se dimagrita (lontane sembrano le sue ultime foto giunte dalla giungla, dove appariva abbattuta e dolorante) e all'aeroporto di Bogotà ha potuto abbracciare i suoi figli e altri famigliari giunti da Parigi, capitale che aspetta la Betancourt nei prossimi giorni. Applausi e gioia per la liberazione anche da Papa Benedetto XVI, dalla comunità internazionale e dal presidente americano Bush.

Ma cosa sono le Farc, letteralmente _Forze Armate Rivoluzionarie della Colombia_ ? Esse, citando [wiki](http://it.wikipedia.org/wiki/Forze_Armate_Rivoluzionarie_della_Colombia), sono un'organizzazione paramilitare comunista clandestina fondata tra il 1964 e 1966 in Colombia con lo scopo di sovvertire l'ordinamento colombiano e sostituirlo con un regime comunista. A fianco della guerriglia si è  creata una struttura parapolitica nota come _Partito Comunista Clandestino della Colombia_. Le Farc sono accusate, in particolar modo dagli Usa (il quale ha speso milioni di dollari per contrastarle, tramite aiuti economici e militari anche al governo), di atti di terrorismo, di traffico di droga e di rapire ed uccidere persone innocenti per chiederne il riscatto o usarle come mezzo di pressione politica. Le Farc a loro volta hanno replicato di essere semplicemente guerriglieri che lottano in nome dei propri ideali. Oggi esse si ritengono in fase calante a causa delle perdite subite ai livelli alti dell'organizzazione (come il nr. 2 Raul Reyes) e della diminuzione del numero dei ribelli.

Ingrid Betancourt lanciò in Colombia il partito di centro-sinistra _Partido Verde Oxígeno _e fu eletta senatrice. Venne rapita nel 2002 mentre come candidata alle presidenziali si recava in una zona smilitarizzata per incontrare le Farc. E' un simbolo della lotta contro la corruzione e il narco-traffico e per il rispetto dei diritti umani.

Il Gorgonauta.
