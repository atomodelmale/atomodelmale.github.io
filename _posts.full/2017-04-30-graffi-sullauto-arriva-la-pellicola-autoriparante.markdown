---
author: Il Gorgonauta
comments: true
date: 2017-04-30 21:32:19+00:00
layout: post
link: http://www.atomodelmale.it/2017/04/30/graffi-sullauto-arriva-la-pellicola-autoriparante/
slug: graffi-sullauto-arriva-la-pellicola-autoriparante
title: Graffi sull'auto, arriva la pellicola autoriparante
wordpress_id: 18054
categories:
- Motori
- Notizie
- Ricerca scientifica
---

![](http://www.atomodelmale.it/wp-content/uploads/2017/04/graffi-auto-300x225.jpg)Per qualsiasi automobilista sono un pericolo ricorrente o, nel migliore dei casi, solo una scocciatura.

Graffi, sportellate, strisciate, piccole rientranze nella carrozzeria. Sfido chiunque a non aver controllato, almeno una volta nella vita, lo stato della propria vettura. E non essersi un minimo alterato (sopratutto nel caso in cui l'auto è appena uscita dalla concessionaria) alla vista della prima "righina".

Da oggi queste incazzature potrebbero essere solo un ricordo. Questo grazie a un'innovativa pellicola protettiva auto-riparante. Prodotta dalla Llumar, azienda del gruppo Eastman Chemical Company, la nuova protezione Platinum Paint Protection Film (PPF), realizza il miracolo grazie all’uretano termoplastico, un materiale innovativo con cui è realizzato il film protettivo messo a punto dalla Llumar e che reagisce al calore.


Il procedimento di applicazione della pellicola è delicato, richiede grande attenzione, tecnica e maestria. Le auto devono essere lavate e asciugate con appositi prodotti sgrassanti e vengono rifinite con alcol isopropilico per rimuovere anche la più piccola traccia di residui. Poi vengono parcheggiate in una stanza apposita con temperatura controllata dove gli operai addetti alla posa della pellicola indossano speciali tute per scongiurare la contaminazione da capelli, peli, polvere o altre particelle che potrebbero mettere a repentaglio la riuscita dell’applicazione.

La superficie del veicolo deve essere perfettamente pulita per far sì che la pellicola aderisca alla vernice e compia il suo miracolo, proteggendola dall’usura quotidiana. E il film può essere applicato su tutti i punti più soggetti a piccoli danni, specchietti retrovisori e bordi delle portiere inclusi.

I costi? Abbastanza contenuti, grazie alla tecnologia di stampa on-demand messa a punto dalla Llumar: il macchinario dal quale esce la pellicola è collegato con un database che contiene le schede di quasi tutti i veicoli esistenti. In questo modo si evitano sprechi di prodotto e la pellicola esce già tagliata a misura in base al modello da trattare. I prezzi per ricoprire una vettura partono da circa 300 sterline (poco più di 350 euro), e variano ovviamente in base alla superficie da trattare e al modello dell’auto, per arrivare a costare diverse migliaia di sterline per le sportive più particolari.

A quando lo sbarco della tecnologia anche in Italia?
