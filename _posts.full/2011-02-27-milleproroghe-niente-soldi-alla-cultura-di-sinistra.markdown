---
author: Radio Rebelde
comments: true
date: 2011-02-27 11:14:20+00:00
layout: post
link: http://www.atomodelmale.it/2011/02/27/milleproroghe-niente-soldi-alla-cultura-di-sinistra/
slug: milleproroghe-niente-soldi-alla-cultura-di-sinistra
title: Milleproroghe. Niente soldi alla cultura di "sinistra".
wordpress_id: 9097
categories:
- Economia
- Italia
- Notizie
tags:
- Arena
- Fenice
- Milleproroghe
- Scala
---

**[![](http://www.atomodelmale.it/wp-content/uploads/2011/02/teatro-Fenice-300x201.jpg)](http://www.atomodelmale.it/wp-content/uploads/2011/02/teatro-Fenice.jpg)La Scala?** _Sì_ **L’Arena ?** _Sì_ **La Fenice ?** _No_.

Senza nessuna logica apparente, il governo, attraverso il decreto Milleproroghe, ha staccato un assegno da tre milioni di euro all’**Arena di Verona** ( in mano alla Lega  Nord ) e altrettanti alla **Scala di Milano** ( amministrata dal Pdl ). Così le fondazioni della lirica guidate dai rispettivi sindaci, _Flavio Tosi_ e _Letizia Moratti_, portano a casa i soldi che sono stati negati a tutti gli altri teatri italiani.

Ne avrebbe avuto meno diritto la **Fenice di Venezia**? No, probabilmente. Ma Venezia ha scelto _Giorgio Orsoni_ e la sinistra. Quanto basta per essere esclusa. Lo ammette candidamente Paola Goisis, deputata padovana e responsabile cultura del Carroccio: _“L’accordo l’ha portato avanti la Lega. Dunque a noi la scelta. E siccome abbiamo più voti a Verona abbiamo scelto di escludere Venezia”._



A dire il vero neanche per Tosi è stato facile. Il sindaco leghista sapeva bene che perdere l’Arena e la stagione lirica avrebbe voluto dire addio al suo mandato. Così dopo aver incassato il no di Tremonti, e il ni di  Roberto Calderoli, ha dovuto fare la voce grossa minacciando rivoluzioni all’interno del  Carroccio. Quando Tosi l’ha messa sulle dure Roma ha ceduto. Ok a tre milioni una tantum, purché lo stesso trattamento venisse riservato alla Scala che, nel consiglio d’amministrazione, annovera personaggi più influenti e vicini a Berlusconi, tipo Bruno Ermolli, giusto per fare un nome.

La notizia ha ovviamente mandato su tutte le furie Orsoni, presidente della fondazione lirica della Fenice e sindaco di Venezia. _“Quando serve, Venezia è il palcoscenico mondiale, tutti ne parlano riempiendosi la bocca_ – ha denunciato dalle colonne del Corriere della Sera – _poi, al momento buono, la Fenice resta all’asciutto. L’Arena è vero, è un’istituzione conosciuta nel mondo, soprattutto per l’impatto popolare e per la scenografia. Se, però, parliamo di qualità dell’opera lirica, si trova a mille miglia di distanza dalla Fenice. Che, tra l’altro, nulla ha da invidiare alla Scala di Milano”._

Non sono mancate anche parole dure contro il ministro veneziano Brunetta. “_In campagna elettorale ha promesso mari e monti, poi non ha fatto niente per la sua città”._

Così  Verona e Milano in qualche modo pareggeranno i conti. La Fenice vedrà un tabellone ridotto e il serio rischio di chiudere per mancanza di soldi.
