---
author: Il Gorgonauta
comments: true
date: 2013-08-06 13:03:35+00:00
layout: post
link: http://www.atomodelmale.it/2013/08/06/canada-pitone-scappa-dal-negozio-e-uccide-due-bambini/
slug: canada-pitone-scappa-dal-negozio-e-uccide-due-bambini
title: Canada, pitone scappa dal negozio e uccide due bambini
wordpress_id: 13669
categories:
- Animali
tags:
- Canada
- Pitone
---

![pitone](http://www.atomodelmale.it/wp-content/uploads/2013/08/pitone-300x225.jpg)Un pitone è scappato da un negozio di animali e ha ucciso nel sonno due bambini di cinque e sette anni. La tragedia è avvenuta a Cambellton, nell'est del Canada. A renderlo noto la stessa la Gendarmeria reale canadese.

La tragedia si è consumata all'alba. Le forze dell'ordine sono state chiamate verso le 6:30 di ieri ora locale (le 12:30 in Italia). Secondo una prima ricostruzione dell'accaduto, sembra che l'animale, poi catturato dalla polizia, sia riuscito a scappare dal recinto, a entrare nel sistema di ventilazione e poi nella casa dove si trovavano le vittime, subito sopra al negozio che vende animali esotici. I due bambini erano ospiti di amici. Sarebbero stati strangolati dal pitone, lungo tra i tre e i quattro metri e mezzo.

Come spiega la gendarmeria della provincia del Nuovo Brunswick, sul caso è stata aperta un'inchiesta ed è stata disposta l'autopsia sui corpi delle due piccole vittime.


Da mesi molti gli abitanti della zona si lamentavano per la presenza del negozio e una petizione per reclamarne la chiusura d'ufficio aveva raccolto decine di firme. Le autorità municipali hanno ora assicurato che riesamineranno la licenza concessa a suo tempo al proprietario, sospettato per di più di maltrattamento degli animali in suo possesso.

Momenti di paura nella notte anche in Italia, a Seriate, seppur con esiti del tutto diversi. Una donna si è affacciata sul balcone di casa per depositare il sacchetto dei rifiuti e ha trovato un pitone lungo un metro e 70 centimetri. La donna ha chiamato i vigili del fuoco che hanno catturato e consegnato il serpente agli agenti della Forestale. Secondo una prima ipotesi, l'animale sarebbe stato abbandonato vicino al condominio. Il pitone si sarebbe poi arrampicato lungo il muro del palazzo fino al terrazzo.
