---
author: Il Gorgonauta
comments: true
date: 2013-01-22 17:32:57+00:00
layout: post
link: http://www.atomodelmale.it/2013/01/22/nube-di-gas-invade-parigi-e-la-normandia-le-autorita-non-e-tossica/
slug: nube-di-gas-invade-parigi-e-la-normandia-le-autorita-non-e-tossica
title: 'Nube di gas invade Parigi e la Normandia. Le autorità: non è tossica'
wordpress_id: 12755
categories:
- Ambiente
tags:
- Francia
- Gas
- Parigi
---

![Lubrizol Rouen](http://www.atomodelmale.it/wp-content/uploads/2013/01/Lubrizol-Rouen.jpg)Dalla Normandia a Parigi, fino a oltrepassare la manica e raggiungere la zona a sud di Londra. Un odore nauseabondo ha allarmato milioni di francesi che hanno preso d'assalto i telefoni per avvisare pompieri e forze dell'ordine.

Tutta colpa di una **nube di gas** fuoriuscita nella notte dall'**azienda chimica Lubrizol** di **Rouen**, nel nord-ovest del Paese. Le autorità hanno rassicurato la popolazione, dicendo che si tratta di una sostanza "non tossica".

All'origine della nube maleodorante, il **metantiolo**, un gas incolore dall'odore estremamente sgradevole (tanto da essere utilizzato nelle fialette per gli scherzi di Carnevale), pericoloso soltanto in forti concentrazioni. "Il gas è presente in concentrazione molto debole e non presenta rischi per la salute" ha fatto sapere il ministero dell'Interno, il quale ha invitato i residenti dei dipartimenti a non telefonare ai servizi di emergenza per non intasare le linee.

Sono stati però in molti, a Rouen e dintorni, a lamentarsi di forti mal di testa e irritazioni alla gola, in seguito alla nube che si è diffusa nella notte. Dopo le segnalazioni è stato attivato il piano particolare di intervento della Prefettura per proteggere la popolazione dai rischi, un intervento di norma applicato quando un incidente industriale supera l'ambito di una fabbrica.



Tra le conseguenze dell'attuazione del piano, la cancellazione della partita tra Rouen e Olympique Marsiglia valevole per la Coppa di Francia. La ministra dell'Ecologia francese, Delphine Batho, ha annunciato su Twitter che sta lasciando urgentemente Berlino per recarsi a Rouen mentre la produzione chimica all'origine della fuga di gas è stata subito bloccata su disposizione della Prefettura.

Specializzata negli additivi per lubrificanti, Lubrizol France (che dispone di tre siti nel Paese a Rouen, Havre e Mourenx) è la principale filiale estera del gruppo americano Lubrizol corporation, la cui sede principale è a Wickliffe, in Ohio.
