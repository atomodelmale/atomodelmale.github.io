---
author: Il Gorgonauta
comments: true
date: 2008-05-28 18:14:36+00:00
layout: post
link: http://www.atomodelmale.it/2008/05/28/juno/
slug: juno
title: Juno.
wordpress_id: 1002
categories:
- Blog
- Cinema
- Commedia
tags:
- Ellen Page
- Gravidanza
---

**[![](http://www.atomodelmale.it/wp-content/uploads/2008/05/juno-1-300x225.jpg)](http://www.atomodelmale.it/wp-content/uploads/2008/05/juno-1.jpg)Trama**. **Juno** MacGuff è una teenager americana come tante ma dalla parlantina facile e spontanea. Un giorno dopo un rapporto sessuale con il suo ragazzo/amico Paulie Bleeker rimane incinta. Che fare? La scelta non è agevole e quella con meno rischi porta all'aborto. Juno invece decide di tenere il bambino e affrontare la gravidanza.

Una scelta difficile e coraggiosa che la protagonista porterà avanti fino alla fine tra alti e bassi, rivelando una maturità (senza perdere l'abitudine di scherzare e prendersi in giro) e un'intelligenza davvero rara.

**Recensione**. Ha vinto la seconda edizione della Festa del cinema di Roma (meritatamente) e ha sorpreso parlando di un tema scottante come le gravidanze indesiderate in età adolescenziale (prima un tabù negli States ora tema, quello della maternità, molto prolifico se ricordiamo ad esempio _Molto Incinta_).  E' Juno, storia di una sedicenne che, dopo una notte di sesso, rimane **incinta**.

<!-- more -->


Quando succede un evento del genere si possono avere reazioni diverse, ad es si può sprofondare nella disperazione o esserne felici. La nostra Juno passa da un'iniziale fase di sorpresa, a una diniego e di scoraggiamento, chiedendosi quale sarà mai la cosa più giusta da fare. La risposta è tenere il bambino, costi quel che costi. La particolarità quindi non sta nella scelta bensì nel modo di atteggiasi e di comportarsi una volta che questa viene fatta, senza isterismi ma con tranquillità ed ironia. Niente moralismi e concetti precostituiti (anzi si tende a demolirli), la gravidanza per Juno è una scoperta, una novità, ciò che la renderà una persona più grande e più consapevole (anche nei rapporti con Bleeker), forse più matura di certi adulti navigati.

[![](http://www.atomodelmale.it/wp-content/uploads/2008/10/juno-300x140.jpg)](http://www.atomodelmale.it/wp-content/uploads/2008/10/juno.jpg)

La notizia porta scompiglio nel mondo della protagonista ed ognuno ha una sua reazione, mai banale nè stereotipa. L'amico/ragazzo Bleeker, timido ed un pò infantile, ha così l'occasione per mostrare ciò che prova veramente per Juno, un amore incondizionato e sincero, mentre i genitori della ragazza decidono, dopo una comprensibile sorpresa e delusione, di appoggiare senza se e senza ma la propria figlia, rinunciando a rimproveri e castighi che di per sè hanno poco valore. Juno d'altronde non sa neanche cosa vuole e chi è e l'appoggio fornito da famiglia e amica del cuore è fondamentale.

Insomma una storia che richiama la vita di tutti i giorni e che, senza pretese, fa divertire e riflettere. Un linguaggio reale e fluido, una trama che si gusta con piacere  e una colonna sonora orecchiabile e gioviale, con titoli del tipo_ All i want is you_ o _Anyone else but you,_ rende il tutto unico e speciale. Sorprende per abilità e naturalezza nel calarsi nella parte **Ellen Page**, alias Juno, la quale dopo aver attraversato i muri in _X-men 3 _ci regala una prova da P maiuscola. E' lei la protagonista assoluta e questo mette un pò in disparte gli altri attori tra cui Michael Cera, alias Bleeker, e J.K Simmons, il padre, fornitore di preziosi (e quanto mai inascoltati da tutti noi) consigli.

Una curiosità : autore della sceneggiatura una blogger, scoperta per caso su internet.

Ciascuno è avvisato.

Il Gorgonauta.
