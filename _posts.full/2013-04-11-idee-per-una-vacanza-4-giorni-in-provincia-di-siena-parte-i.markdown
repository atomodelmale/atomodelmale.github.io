---
author: Il Gorgonauta
comments: true
date: 2013-04-11 20:18:29+00:00
layout: post
link: http://www.atomodelmale.it/2013/04/11/idee-per-una-vacanza-4-giorni-in-provincia-di-siena-parte-i/
slug: idee-per-una-vacanza-4-giorni-in-provincia-di-siena-parte-i
title: 'Idee per una vacanza: 4 giorni in provincia di Siena (parte I)'
wordpress_id: 13048
categories:
- Viaggi
tags:
- Toscana
---

[caption id="attachment_13049" align="alignright" width="300"]![Panoram di Siena dalla cima della torre del Mangia](http://www.atomodelmale.it/wp-content/uploads/2013/04/Siena-1-300x224.jpg) Panorama di Siena dalla cima della torre del Mangia[/caption]

La **Toscana** è una regione tutta da scoprire. Famosa per i suoi paesaggi, i suoi vini e le sue città d'arte, cela in ogni paese come dietro ogni curva della strada una sorpresa. Un borgo medievale, le rovine di un vecchio castello o magari la maestosità di una cattedrale. L'ideale per vivere un week end all'insegna del relax, del buon cibo e dell'arricchimento culturale, lontani dal tram tram e dal logorio della vita moderna.

Tra tutte le città (potrei nominare Pisa, Firenze, Arezzo o Lucca) ecco **Siena**, immersa nelle terre del Chianti e patria del celebre palio. Nel suo centro storico, la città toscana conserva le vestigia del suo passato glorioso, quando, tra il XII al XVI secolo, gareggiava per grandezza e potenza con le principali città italiane ed europee. Storica la sua rivalità con la vicina Firenze. Non è da meno il suo entroterra, ricco di antichi borghi e opere d'arte.

Ecco quindi una guida ideale di cosa vedere in provincia di Siena e dintorni nell'arco di quattro giorni, lasciando al visitatore la scelta di come meglio organizzarsi. Per visitare tutto meglio essere muniti di un'autovettura e soggiornare nei dintorni di Siena: ne beneficerà il portafoglio come la logistica, essendo il capoluogo facilmente raggiungibile con la superstrada che lo collega a Firenze.


Dal punto di vista stradale, attenzione ai limiti, per due ragioni. La prima è che la zona è piena di autovelox, la seconda risiede nelle cattive condizioni del manto stradale, con buche e dislivelli. In un certo senso, se nella strada non c'è una buca, non si può certo dire che è senese! Da brividi, in certi punti, le condizioni della superstrada Firenze-Siena. Per le gite nelle varie città, magari armatevi di una bottiglia d'acqua: essendo spesso poste sulle cime delle alture, vi dovrete abituare a scalinate, gradini, salite e discese. L'itinerario parte da due città: Certaldo e Volterra.

[caption id="attachment_13051" align="alignleft" width="300"]![Certaldo, il Palazzo Pretorio](http://www.atomodelmale.it/wp-content/uploads/2013/04/Palazzo-Pretorio-300x224.jpg) Certaldo, il Palazzo Pretorio[/caption]

**Certaldo (Alta)**

Certaldo è facilmente raggiungibile da Poggibonsi. Parcheggiata la macchina a Certaldo bassa (se volete camminare poco ecco il parcheggio in via Garibaldi, a pagamento), raggiungete con la funivia o a piedi (circa 10 minuti)  il vecchio borgo medievale. Il borgo si sviluppa lungo via Boccaccio: a metà via **Casa Boccaccio**, dove il celebre poeta visse gli ultimi anni di vita e morì, più avanti la **Chiesa dei Santi Jacopo e Filippo **e in fondo** il Palazzo pretorio **e** l'ex chiesa **dei Santi Tommaso e Prospero.****

Visitare casa e palazzo costa tre euro. La prima di per sé non è molto interessante, tranne per l'opportunità di salire sulla torre dell'edificio e godere di un ottimo punto panoramico. Più interessante il secondo, sede nel 1400 del Vicario, il magistrato fiorentino con il compito di amministrare la giustizia in Valdelsa e in Val di Pesa. Al piano terra le prigioni (con tanto di cappella per i condannati a morte) e le cucine. Al piano di sopra gli appartamenti del Vicario e dei suoi ospiti.

Annessa al castello, _l'ex chiesa dei Santi Tommaso e Prospero_ con al centro il _Tabernacolo dei Giustiziati_ di Benozzo Gozzoli. All'interno della _Chiesa dei Santi Jacopo e Filippo_ si trova invece la lastra tombale di Giovanni Boccaccio e le spoglie mortali della Beata Giulia Della Rena. Per quanto riguarda il resto del paese, girovagare per le sue strette vie e osservare le sue mura garantirà un tuffo nel passato.

**Volterra**

[caption id="attachment_13052" align="alignright" width="300"]![Teatro romano](http://www.atomodelmale.it/wp-content/uploads/2013/04/Teatro-romano-300x224.jpg) I resti del Teatro romano di Volterra[/caption]

Abbandonato Certaldo, ecco Volterra, raggiungibile da Colle di Val D'elsa. La città, celebre per l'estrazione e la lavorazione dell'alabastro, conserva un bel centro storico di origine etrusca. Di notevole interesse, all'interno della cinta muraria, la **Cattedrale**, il Battistero di San Giovanni e il **Palazzo dei Priori**.

Ancora più antiche le rovine dell'acropoli etrusca, visitabili assieme al **Teatro romano** al costo di 2 euro e 50 centesimi. Le rovine non offrono molto, in quanto non è rimasto granché se non le fondamenta dell'antico insediamento etrusco. Più interessante (se non fosse che ne è visitabile solo una parte) il teatro,  riportato alla luce negli anni cinquanta da scavi archeologici a cui parteciparono, per mancanza di fondi, anche dei pazienti dell'allora ospedale psichiatrico.

Un vero peccato invece per la **Fortezza Medicea** che domina Volterra essendo stata costruita sul punto più elevato del colle dove sorge la città. Oggi è una prigione di Stato di massima sicurezza non accessibile ai turisti. Terminata la visita dei primi due centri, la prossima puntata sarà dedicata all'abbazia di San Galgano e a Siena.
