---
author: Radio Rebelde
comments: true
date: 2012-03-07 20:29:18+00:00
layout: post
link: http://www.atomodelmale.it/2012/03/07/quasi-amici-trama-e-recensione-in-arrivo-remake-italiano/
slug: quasi-amici-trama-e-recensione-in-arrivo-remake-italiano
title: Quasi Amici. Trama e recensione. In arrivo remake italiano?
wordpress_id: 11296
categories:
- Cinema
- Commedia
tags:
- Francia
- Quasi Amici
---

![](http://www.atomodelmale.it/wp-content/uploads/2012/03/quasi-amici1-210x300.jpg)

Dopo un'incidente di parapendio, **Philippe**, aristocratico francese, resta disabile. Per aiutarlo nello svolgere le sue mansioni e svolgere compiti domestici, assume **Driss**, giovane ragazzo di colore di periferia con un breve trascorso in carcere. Due mondi opposti si scontrano, per dare poi vita, però, ad un'amicizia pazzesca, divertente e sincera.

Era da tanto tempo che non uscivo dal cinema soddisfatto, con il sorriso sulla bocca e col cuore pieno di emozioni. Riuscire ad affrontare una tematica importante non è facile, ma non cadere mai nel patetismo e nel troppo sentimentalismo non è da tutti, soprattutto se lo si fa con ironia.

Il grande merito del duo di registi **Olivier Nakache** e **Eric Toledano** è quello di raccontare una bella storia piena di sentimenti senza cadere nel favolismo.

Come hanno affermato i due registi la volontà è stata quello di raccontare un argomento difficile come l'handicap, non solo fisico, ma anche quello sociale, in maniera diversa, con umorismo e al di là delle barriere.


E il solo modo per farlo era fregarsene del politicamente corretto. Anche perché i due protagonisti si guardano in modo crudo, non mediato da ipocrisie o eufemismi e l'amicizia vera che nasce tra loro vale più di qualunque discorso politically correct .

Un'altra ottima prova del cinema francese che a differenza di quello italiano sembra osare di più, trovando come in questo caso lavori di assoluto spessore. Nel frattempo, in attesa di maggiore creatività, la società che distribuisce il film **Medusa** ha affermato che si sta lavorando per un remake italiano.
