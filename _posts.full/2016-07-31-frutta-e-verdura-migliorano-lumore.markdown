---
author: Il Gorgonauta
comments: true
date: 2016-07-31 18:01:16+00:00
layout: post
link: http://www.atomodelmale.it/2016/07/31/frutta-e-verdura-migliorano-lumore/
slug: frutta-e-verdura-migliorano-lumore
title: Frutta e verdura migliorano l'umore
wordpress_id: 17035
categories:
- Alimentazione
- Notizie
- Salute
---

![macedonia](http://www.atomodelmale.it/wp-content/uploads/2016/07/macedonia-300x200.jpg)Arrabbiati? Tristi? Una bella macedonia e passa la malinconia. Perché si, frutta (e verdura) migliorano l'umore.

Questo secondo uno studio nato da un collaborazione tra l'università inglese di Warwick e l'australiana University of Queensland, che verrà pubblicato nelle prossime settimane sulle pagine dell'American Journal of Public Health.


La ricerca ha coinvolto circa 12 mila persone, all'interno di un imponente sondaggio che dal 2001 analizza benessere, stili di vita e situazione lavorativa dei cittadini australiani.

Nel 2007, 2009 e 2013 ai partecipanti è stato chiesto di tenere un diario dettagliato di tutti i propri pasti, che ha permesso ai ricercatori di verificare gli effetti dei cambiamenti di alimentazione sulla loro percezione del proprio benessere e della propria felicità. Concentrandosi in particolare sull'effetto di una maggior dose giornaliera di frutta e verdura.

Dai risultati è emerso un significativo aumento della felicità, proporzionale alla quantità di vegetali aggiunti dai partecipanti alla propria dieta. E il miglioramento è piuttosto rapido, visto che nel caso dell'umore bastano 24 mesi per notare la differenza.

Come si spiega la maggiore felicità? Secondo i ricercatori una spiegazione si trova nell'azione degli antiossidanti, sostanze di cui frutta e verdura sono estremamente ricche. Alcuni studi in passato hanno dimostrato ad esempio che esiste una connessione tra carotenoidi e ottimismo, un atteggiamento che a sua volta predisporrebbe al benessere psicologico e alla felicità.
