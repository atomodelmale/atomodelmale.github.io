---
author: thesave
comments: true
date: 2016-11-28 20:28:38+00:00
layout: post
link: http://www.atomodelmale.it/2016/11/28/animali-fantastici-e-dove-trovarli/
slug: animali-fantastici-e-dove-trovarli
title: Animali Fantastici e Dove Trovarli
wordpress_id: 17357
categories:
- Fantasy
tags:
- Animali Fantastici
- Potter
---

Salutati i grifondori e i serperverdi di Hogwarts, con "Animali Fantastici" si salpa per il nuovo mondo ... magico.



## Animali Fantastici E Dove Trovarli



Primo spin-off della serie del maghetto della Rowling e (molto) vagamente basato su un finto libro scolastico chiamato "Gli Animali Fantastici: Dove Trovarli" che l'autrice ha pubblicato nel 2001.

![](http://www.atomodelmale.it/wp-content/uploads/2016/11/animali_fantastici_001.jpg)

Nella finzione del libro, l'autore Newt Scamander è un famoso "magizoologo", cioè uno studioso delle creature magiche, ma lungi dall'essere una lezione da liceo, il (quasi omonimo) film presenta lo stralunato Eddie --- Hawking -- Redmayne nel ruolo di Newt intento a compilare detto libro per raccogliere e catalogare la fauna magica tutta. Ovviamente Newt è un perfetto imbranato (o un genio del male, se lo facesse apposta) e poco dopo il suo sbarco a New York, gli animali magici che ha adottato e ospitato nella sua capiente valigia magica cominciano a fuoriuscirne, seminando il panico tra la popolazione di New York.

Oltre alle imprese da Acchiappanimali, Newt e i suoi amici dovranno vedersela con un problema ben peggiore: i "Secondi Salemiani", un movimento anti-stregoneria di Babbani, o all'americana No-Mag (non maghi), sta conducendo una nuova e letterale caccia alle streghe mentre il MACUSA (Magico Congresso degli Stati Uniti d'America) tenta in tutti i modi di reprimere la libertà di maghi e streghe per non rivelare ai No-Mag la loro esistenza.



## Un Potteriano a New York



La versione wozzamericana di Potter non delude e anzi ha le carte in regola per piacere, oltre che ad un pubblico giovane, ai fan cresciuti coi libri e i film della Rowling che oggi hanno dai 20 anni in su. Tra i pregi del film, il buttare a tambur battente nomi e riferimenti del Potterverso senza perdersi in spiegazioni inutili. Quello che serve per capire il film c'è. Tutto il resto, tra incantesimi, pozioni, istituiti e personaggi del mondo magico viene appena accennato, il che, invece di stranire lo spettatore, ne aumenta la voglia esplorare questo mondo magico.



Oltre alla buona prova attoriale di Redmayne --- ancora devo capire se l'ossessivo-compulsivo lo fa o lo è --- va menzionata l'ottima prova di Colin Farrell (è buono? è cattivo? mah!) e il quartetto principale, con le sorelle Tina e Queenie e il corpulento ma irresistibile No-Mag Jacob. Menzione d'onore per gli animali che, come recita il titolo, sono per davvero fantastici sia per particolarità che per resa sullo schermo.

![animali_fantastici_002](http://www.atomodelmale.it/wp-content/uploads/2016/11/animali_fantastici_002.jpg)

Come c'era da aspettarsi dal successo della pellicola, Animali Fantastici è solo l'apripista di una nuova (inedita) saga del Potterverso composta da, già si vocifera, cinque film.

Intanto attenti al pirata e ... expelliarmus!
