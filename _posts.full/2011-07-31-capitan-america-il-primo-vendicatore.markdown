---
author: thesave
comments: true
date: 2011-07-31 00:31:11+00:00
layout: post
link: http://www.atomodelmale.it/2011/07/31/capitan-america-il-primo-vendicatore/
slug: capitan-america-il-primo-vendicatore
title: 'Capitan America: il primo vendicatore'
wordpress_id: 10013
categories:
- Azione
- Cinema
- Guerra
tags:
- America
- Capitan
- Marvel
- Stan Lee
---

Altro eroe, altro regalo… o forse sarebbe meglio dire altro blockbuster?

Sotto a chi tocca. Dopo Thor e gli X-Men, questa volta sta al “primo vendicatore” tenere banco al botteghino.

**Captain America**

![](http://www.atomodelmale.it/wp-content/uploads/2011/07/04426321-210x300.jpg)Ormai l’accoppiata Fumetti-Cinema è come una gatling ben oliata: **spara colpi a raffica e non risparmia nessuno**.

Come dicevo nel cappello introduttivo, dopo le avventure del figlio di Odino ed il tuffo nel passato dell’ancor più recente di X-Men: First Class, questa volta è il turno di **uno dei primi eroi** della Casa delle Idee, l’emblema stesso del **super-umano dal cuore puro**, creato per combattere il nazismo e diventato una "**leggenda vivente**" per almeno altre tre generazioni di super-eroi.

La storia è presto detta: è il **1942**, gli Stati Uniti scendono in campo **contro il Reich** ed anche il gracile **Steve Rogers**, ragazzotto tanto gracile quanto ardimentoso, vuole fare la propria parte, arruolandosi nell’esercito in partenza per l’Europa.

![](http://www.atomodelmale.it/wp-content/uploads/2011/07/04426304-300x200.jpg)Nonostante i ripetuti tentativi di entrare nell'US Army, il povero ometto viene respinto a causa del proprio **fisico fragile e mingherlino**, rassegnandosi a servire il proprio paese dentro le fabbriche di armi americane. Inaspettatamente, un’ultima “prova” per entrare nell’esercito permette al piccolo Steve di incontrare il fautore del proprio destino, il **dottor Erskine**, inventore del **siero del super-soldato**.

Scelto per il proprio attaccamento alla patria e senso del dovere, grazie al trattamento del siero il gracile Steve Rogers si trasforma in quel nerboruto fustacchione alto 2 metri che corrisponde al nome di **Capitan America**.

Unico nel suo genere – Erskine verrà assassinato per mano dei nazisti – dovrà ergersi **solo contro la minaccia nazista** rappresentata dalla sua nemesi: **il super-soldato** del Reich Johann Schmidt, a capo **dell’HYDRA** e conosciuto col nome di **Teschio Rosso**.

**The First Avenger**

![](http://www.atomodelmale.it/wp-content/uploads/2011/07/04426310-300x123.jpg)Sottotitolo azzeccatissimo quello di “Primo Vendicatore” per colui che sarà a capo della squadra di vendicatori del prossimo “**The Avengers**” in programma per metà 2012 **–** quella stra-citata squadra che **Samuel** – Nick Fury – **L. Jackson** va reclutando di film in film dai due Iron-Man passando per Hulk, Thor e Cap.

Tornando sul film, posso dirvi che, malgrado il fardello di una storia vecchia di 70 anni, il Cap interpretato da **Chris Evans** – già Torcia nelle due pellicole sui Fantastici 4 della Marvel – rimane **intrigante e coinvolgente**.

Ottima – come sempre – la prova di **Hugo Weaving** nel ruolo del letale Teschio Rosso, così come le interpretazioni magistrali di altri due “colossi” di Hollywood come **Stanley Tucci** e **Tommy Lee Jones**.

Il **montaggio** e **l’ambientazione** sono delle migliori, conservando sempre un andamento veloce, ma mai forsennato ed inquadrando con precisione il periodo storico della Seconda Guerra Mondiale, **evitando inutili scivoloni su cliché **di rito o in corbellerie iper-tecnologiche e anacronistiche.

Gli elementi per un buon film ci sono tutti: azione, guerra, (pochi) sentimenti e qualche risata, preparando il palato del pubblico alla portata principale in preparazione per il 2012.

**Vendicatori Uniti!**


