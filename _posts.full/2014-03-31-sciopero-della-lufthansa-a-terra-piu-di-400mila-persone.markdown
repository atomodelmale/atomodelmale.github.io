---
author: Il Gorgonauta
comments: true
date: 2014-03-31 22:27:49+00:00
layout: post
link: http://www.atomodelmale.it/2014/04/01/sciopero-della-lufthansa-a-terra-piu-di-400mila-persone/
slug: sciopero-della-lufthansa-a-terra-piu-di-400mila-persone
title: Sciopero della Lufthansa. A terra più di 400mila persone
wordpress_id: 14370
categories:
- Sciopero
- Trasporti
tags:
- Germania
---

![sciopero aereo](http://www.atomodelmale.it/wp-content/uploads/2014/04/sciopero-aereo.jpg)Settimana da dimenticare per i trasporti aerei tedeschi. La Lufthansa ha annunciato, nelle giornate di mercoledì, giovedì e venerdì, la cancellazione di 3.800 voli. A causa dello sciopero dei piloti, più di 400mila persone rimarranno a terra. In queste giornate  saranno operativi circa 500 voli Lufthansa e Germanwings di corto e lungo raggio. Sarà la stessa compagnia a informare i passeggeri con sms ed email.

Gli aerei rimangono a terra per uno sciopero dei piloti. Quest'ultimi chiedono un aumento degli stipendi (la trattativa è in corso da due anni) e un piano pensionistico migliore. Non tutti però aderiscono alla protesta. Hanno detto no allo sciopero i comandanti delle altre compagnie del gruppo - Eurowings, CityLine e Air Dolomiti - che operano sulle tratte nazionali tedesche ed europee. Lo sciopero interessa anche i voli cargo: 23 su 31 rimarranno a terra.

Lo sciopero, proclamato dai piloti la settimana scorsa, segue quello del personale di terra, degli addetti ai bagagli e di manutenzione dei principali aeroporti tedeschi, che aveva costretto la compagnia a cancellare circa 600 voli.


Lo sciopero costerà alla compagnia aerea circa dieci milioni di euro. Normalmente, la Lufthansa effettua all'incirca 1800 voli quotidiani. Ma per qualche giorno, i cieli d'europa saranno un pò più liberi dalle classiche scie bianche che si vedono abitualmente.
