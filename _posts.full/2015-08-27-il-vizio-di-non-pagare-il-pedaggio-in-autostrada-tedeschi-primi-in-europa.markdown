---
author: Il Gorgonauta
comments: true
date: 2015-08-27 12:59:40+00:00
layout: post
link: http://www.atomodelmale.it/2015/08/27/il-vizio-di-non-pagare-il-pedaggio-in-autostrada-tedeschi-primi-in-europa/
slug: il-vizio-di-non-pagare-il-pedaggio-in-autostrada-tedeschi-primi-in-europa
title: Il vizio di non pagare il pedaggio in Autostrada. Tedeschi primi in Europa
wordpress_id: 15968
categories:
- Notizie
- Trasporti
tags:
- Autostrade
---

[![casello autostradale](http://www.atomodelmale.it/wp-content/uploads/2010/09/casello-autostradale-300x200.jpg)](http://www.atomodelmale.it/wp-content/uploads/2010/09/casello-autostradale.jpg)Chi l'avrebbe mai detto. I tedeschi, portati ad esempio per il loro innato senso dell'efficienza e della legalità, sono i "furbetti" delle autostrade italiane. Nel senso di non voler pagare il pedaggio.

Secondo un'inchiesta pubblicata sul numero di settembre di _Quattroruote_, dal 2010 al 2014 i casi di mancato pagamento del pedaggio da parte di auto con targhe straniere sono aumentati del 28,2% passando da 418mila a oltre 535mila.

I più furbi sono proprio i tedeschi (nel 21,9% dei casi), seguiti da svizzeri (altro popolo famoso per la sua precisione), francesi (nel 10,1% dei casi), rumeni e spagnoli.


Il perché non si riesca a recuperare il pedaggio è presto detto: le operazioni di riscossione all'estero sono complicate e nel 75% dei casi (3 volte su 4) i soldi non arrivano mai.

Curiosi (ma anche pericolosi) i metodi utilizzati dai furbetti dell'Autostrada: mettersi subito dietro a chi passa con il Telepass o dal casellante affidarsi a scuse come aver perso il portafoglio o non avere soldi con sè. Al casellante o alla cassa automatica non resta che emettere una notifica di mancato pagamento. La targa viene fotografata ma tocca poi al furbetto recarsi a un Punto Blu o pagare via Internet. Scelta che accade raramente.

Rimane la soddisfazione di aver scoperto come i tedeschi facciano i furbi esattamente come tutti gli altri. E non è una notizia da poco visto che si tratta di un popolo che pretende di dare lezioni a chi lo circonda.
