---
author: thesave
comments: true
date: 2016-01-26 17:12:05+00:00
layout: post
link: http://www.atomodelmale.it/2016/01/26/mr-robot/
slug: mr-robot
title: Mr. Robot
wordpress_id: 16416
categories:
- Informatica
- Serie e Programmi TV
tags:
- hacker
- Informatico
---

Tecnico, paranoico e intrippante.
Domo Arigato, Mr. Roboto!



## Mr. Robot



Mr. Robot si presenta con un biglietto da visita di un quarto d'ora che imposta il tono di tutta la serie.

![](http://www.atomodelmale.it/wp-content/uploads/2016/01/Mr.Robot002-300x200.jpg)S'inizia, con una persona per bene, un self-made man che piace tanto ai WhatsAmericani che poi, grazie a Elliot, si scopre essere invischiato in un traffico di materiale pedo-pornografico. 
Ed eccolo il protagonista, Elliot (Rami Malek, ebbene si, il faraone di Una Notte al Museo), occhi a palla, pallido, abbigliamento da black block, parlata biascicata, esperto di sicurezza informatica di giorno, cavaliere oscuro dell'hacking di notte, misantropo 24/7. Elliot è sul baratro di una forte depressione e con un passato fatto di allucinazioni e visite psichiatriche. Il mondo visto tramite i suoi occhi (e la sua narrazione) è cupo e freddo. Un fitto reticolo che imbriglia le persone, circondandole in un bozzolo di vane necessità e false sicurezze. Un ordito tessuto da quel 1% fatto da multinazionali e industriali che controlla e comanda il restante 99%. Una tecnocrazia che minaccia tutti e che può essere distrutta solo dall'interno.



I metodi del protagonista sono poco ortodossi. Pur di "proteggere" le persone che ama, non esita a forzare le loro password, ad entrare nei loro conti bancari e a leggere i loro messaggi. Ed è proprio questa mescola tra ossessione (chi ha detto stalking?) ed eroismo che fa del protagonista di Mr. Robot un perfetto (anti)eroe.

Dato che non esiste eroe senza un nemico, ecco la e-corp, ribattezzata all'uopo "evil corp" (organizzazione malvagia), una delle più grandi aziende mondiali che, ironia della sorte, firma un contratto con la compagnia di sicurezza informatica per cui lavora Elliot.

![](http://www.atomodelmale.it/wp-content/uploads/2016/01/Mr.Robot001-300x169.jpg)Da lì all'arrivo di Christian Slater il passo è breve --- prezzemolo di millemila serie TV a tema hackeroso. Quando Elliot sventa un attacco informatico alla e-corp, scopre che dietro all'attacco c'è un gruppo di hacker chiamato FSociety e capeggiato da Slater che, colpo di scena, tenterà Elliot col frutto proibito: distruggere la e-corp dall'interno.

La serie, andata in onda negli USA nella seconda metà del 2015 e vincitrice di 3 Golden Globes, arriverà in Italia a Marzo 2016.
