---
author: Il Gorgonauta
comments: true
date: 2012-10-24 20:24:53+00:00
layout: post
link: http://www.atomodelmale.it/2012/10/24/kenya-300-turisti-italiani-bloccati-in-aereoporto/
slug: kenya-300-turisti-italiani-bloccati-in-aereoporto
title: Kenya, 300 turisti italiani bloccati in aereoporto
wordpress_id: 12175
categories:
- Notizie
tags:
- Kenya
- Turismo
---

[![](http://www.atomodelmale.it/wp-content/uploads/2012/10/BluePanorama-300x200.jpg)](http://www.atomodelmale.it/wp-content/uploads/2012/10/BluePanorama.jpg)Quando la vacanza si trasforma in un incubo. Ben **300 italiani** sono bloccati da questa mattina in **Kenya**,  all'aeroporto di Mombasa. Il volo BV3254 di Blu Panorama con destinazione Bologna sarebbe dovuto partire stamattina alle 10.55, ora locale, ma dalla pista l'aereo non è mai decollato.

Il motivo? Gli addetti dello scalo keniano si sarebbero rifiutati di rifornire l'aeromobile di Blu Panorama nel timore di un'insolvenza sui pagamenti. La compagnia aerea da pochi giorni ha infatti richiesto l'amministrazione concordata, una procedura a disposizione delle compagnie in difficoltà finanziarie.

Alle indiscrezioni ha subito replicato la stessa compagnia aerea, segnalando che il velivolo è fermo presso lo scalo keniano per le limitazioni inerenti gli orari di servizio dell’equipaggio ed il conseguente rispetto degli standard di sicurezza di volo e per l’orario di riavvio voli sull'aeroporto di Mombasa. 

La partenza del volo BV3254 è stata così riprogrammata da Mombasa alle 5.30 mentre l'arrivo a Bologna è previsto alle 12,30 di domani.

Nell'attesa, segnala sempre  la compagnia, ai passeggeri è stata fornita assistenza e saranno ospitati in hotel del posto, in attesa della procedure di riaccettazione e imbarco.

Circa 300 gli italiani in attesa del rientro dopo aver trascorso qualche giorno di vacanza in Kenya e Zanzibar o in Africa per lavoro o attività di volontariato. Connazionali che una volta tornati a casa avranno un motivo in più per ricordare questo lungo viaggio.
