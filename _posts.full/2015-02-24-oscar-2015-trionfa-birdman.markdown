---
author: Il Gorgonauta
comments: true
date: 2015-02-24 11:23:31+00:00
layout: post
link: http://www.atomodelmale.it/2015/02/24/oscar-2015-trionfa-birdman/
slug: oscar-2015-trionfa-birdman
title: Oscar 2015, trionfa Birdman
wordpress_id: 15438
categories:
- Cinema
tags:
- Oscar
---

![premi Oscar](http://www.atomodelmale.it/wp-content/uploads/2011/01/premi-Oscar-300x225.jpg)Agli Oscar trionfa **Birdman**, la pellicola del regista messicano Alejandro Gonzalez Inarritu. Il film si è aggiudicato ben quattro statuette: miglior film, miglior regia, miglior sceneggiatura originale e miglior fotografia. Birdman, uscito in Italia lo scorso 5 febbraio, racconta la storia di un attore (Michael Keaton) in declino, famoso per aver interpretato un mitico supereroe, alle prese con le difficoltà e gli imprevisti della messa in scena di uno spettacolo a Broadway che dovrebbe rilanciarne il successo. Nel cast anche Zach Galifianakis, Edward Norton, Emma Stone e Naomi Watts.

Stesso risultato per **Gran Budapest Hotel** che ha vinto 4 Oscar: miglior colonna sonora, miglior trucco e parrucco, migliore scenografia e migliori costumi. Quest'ultimo premio è andato alla costumista italiana **Milena Canonero**, alla sua quarta statuetta.


Tra gli attori, confermate le previsioni della vigilia. **Julianne Moore ** si è aggiudicata la statuetta come migliore attrice protagonista per il suo ruolo di insegnante colpita dall'Alzheimer in _Still Alice_ mentre **Eddie Redmayne** ha trionfato per la sua prova nella pellicola_ La teoria del tutto _che racconta lo straordinario percorso di Stephen Hawkins.

Tra i non protagonisti, **Patricia Arquette** ha battuto un colosso come Meryl Streep (al suo attivo 19 nomination) mentre **J. K. Simmons** è stato premiato per il suo ruolo di inflessibile insegnante di batteria nel film indipendente [_Whiplash_](http://trovacinema.repubblica.it/film/whiplash/443503) che dal Sundance è arrivato sul palco degli Oscar riuscendo a conquistare tre statuette (le altre due sono miglior montaggio e miglior mix del suono).

Il miglior film straniero è il polacco **Ida** di Pawel Pawlikowski, un film in bianco e nero ambientato nella Polonia comunista degli anni Sesssanta. La Disney si è aggiudicata due premi: **Big Hero 6** batte Dragon Trainer 2 ed è il miglior cartoon. L'altra vittoria è nel campo del miglior corto d'animazione con Winston. Infine, come miglior documentario, la statuetta è andata a **CitizenFour** di Laura Poitras, pellicola sulla storia di Snowden e sullo scandalo della NSA, la National Security Agency.
