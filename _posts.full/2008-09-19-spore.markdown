---
author: thesave
comments: true
date: 2008-09-19 15:37:16+00:00
layout: post
link: http://www.atomodelmale.it/2008/09/19/spore/
slug: spore
title: Spore
wordpress_id: 1226
categories:
- Blog
tags:
- Cellula
- Civilization
- Civiltà
- Creatura
- DNA
- Galassia
- Panspermia
- Pianeti
- SimCity
- Spazio
- The Sims
- Tribù
- Via Lattea
- Vita
- Will Right
---

Dopo l'exploit di **[Bioshock](http://atomodelmale.wordpress.com/2007/10/13/andiamo-mister-bolla/)** di 11 mesi fa torno a parlare di un videogioco: il suo papà è **Will Wright**, lo stesso della serie **Sims **e **SimCity;** diamo un caldo benvenuto a


![](http://www.atomodelmale.it/wp-content/uploads/2008/10/spore.png)



![](http://www.atomodelmale.it/wp-content/uploads/2008/10/wright-268x300.png)

**Total Simulation **

Non so quanto sia vasta la vostra cultura videoludica, ma personalmente ho sentito parlare di Sim-Qualcosa da quando avevo 6-7 anni: SimAnt, SimEarth, SimFarm, SimCopter - quanto tempo passato a giocare alla demo - per non parlare dei sempreverdi SimCity e The Sims.

Will Wright e la **Maxis **(software house fondata da quest'ultimo) hanno fatto di un concetto - quello della **SIM**ulazione - il proprio cavallo di battaglia e l'ultimo nato, Spore, ne è la **summa maxima**.<!-- more -->

**5 in 1 non fa male a nessuno**

Il concetto alla base di Spore è semplicissimo, ma tutt'altro che scontato: al dio/demiurgo/giocatore viene assegnato **i****l compito di seguire ogni passo evolutivo di una creaturina, su di un pianeta della galassia**; l'utente infatti amministrerà l'evoluzione della propria bestiolina dalla fase cellulare a quella di creatura terrestre fino a diventare essere senziente, civilizzato ed infine conquistatore dello spazio.

Ecco perché "5 in 1", quello che si presenta come un simulatore totale, in realtà è composto da 5 sezioni, denominate fantasiosamente:



	
  * **Fase Cellulare**

	
  * **Fase Creatura**

	
  * **Fase Tribù**

	
  * **Fase Civiltà**

	
  * **Fase Spaziale**




che cercherò di riassumere in meno righe possibili. Andiamo con ordine ed iniziamo dalla...


**Fase Cellulare**

[![](http://www.atomodelmale.it/wp-content/uploads/2008/10/cellula.png)](http://atomodelmale.files.wordpress.com/2008/09/cellula.png)Il gioco ha inizio quando** l'utente sceglie un pianeta della Via Lattea**, innescando una nota quanto incontrovertibile catena di eventi: un asteroide si dirige verso il pianeta prescelto, impatta e da un momento all'altro negli oceani del pianetino sembra di essere a Riccione il sabato sera - **potere della [pa](http://it.wikipedia.org/wiki/Panspermia)****[nspe](http://it.wikipedia.org/wiki/Panspermia)****[rmia](http://it.wikipedia.org/wiki/Panspermia)!**

Assistiamo così alla nascita della vita - cellulare - in tutta la sua bellezza. In questo tripudio di vita procariota, il giocatore viene chiamato a guidare uno di questi neo-organismi attraverso la **strenua lotta per la sopravvivenza** nel brodo primordiale, dove si mangia per non essere mangiati, ma in uno stile che ricorda tanto **PacMan**.

Durante questa fase la nostra cellula più mangia più **punti DNA** conquista, oltre a collezionare nuove parti da aggiungere al proprio aspetto (aculei, flagelli e quant'altro) fino a sviluppare un cervellino microscopico.

L'acqua quindi diventa troppo stretta per lei e ci viene caldamente consigliato di appiccicarle qualche arto, in vista dell'imminente sbarco sulla terraferma.

**Fase Creatura**

![](http://www.atomodelmale.it/wp-content/uploads/2008/10/creatura.png)Lasciato l'insidioso mare che le ha dato i natali, la nostra creaturina si ritrova in un posto ancora più pericoloso: la terra. In questa fase (finalmente a 3 dimensioni) dobbiamo guidare un esemplare - che lungo andare diventerà un branco - durante la propria evoluzione **fino a diventare un essere senziente**.

Ovviamente, come per la fase precedente, il mondo non è vuoto, anzi, brulica di vita e ben presto cominceremo a intessere una fitta - si fa per dire -** rete di alleanze/guerre** con le altre specie che popolano il mondo. Anche in questa fase per ogni alleanza/uccisione conquisteremo altri segmenti di DNA e collezioneremo nuove parti che ci permetteranno di aggiungere mani, zampe, naso, zanne, artigli e chi più ne ha più ne metta alle appendici della creaturina.

Poco a poco il cervello della nostra creatura crescerà, permettendole di spostarsi in branco per accrescere la propria forza diplomatica/oppressiva, **finchè il nostro animalino non avrà sviluppato un cervellone XXL**, passando agevolmente alla...

**Fase Tribù**

![](http://www.atomodelmale.it/wp-content/uploads/2008/10/tribu.png)Dopo un passato da animale selvaggio, la nostra creatura diventa **un essere senziente a tutti gli effetti** e perciò si riunisce in gruppi sempre più numerosi per formare le prime tribù.

Ormai avrete sicuramente capito che lo scopo di ogni fase è far interagire la creatura del giocatore con altri animaletti, perciò anche in questa fase non pensiate di essere gli unici ad avere un mega-cervellone.

Aspettatevi di dover interagire con tribù di altre specie, finché, stringendo alleanze o sterminando cavernicoli, **la nostra sarà l'unica specie intelligente presente sul pianeta**, dandoci la possibilità di salire ancora un grandino nella scala evolutiva ed arrivare alla...

**Fase Civiltà**

![](http://www.atomodelmale.it/wp-content/uploads/2008/10/civilta.png)Credo proprio che abbiate capito quale sia il leit motif di questo gioco, quindi per questa fase non mi dilungherò troppo in spiegazioni: vi basti sapere che come nei migliori [**Civilization**](http://it.wikipedia.org/wiki/Civilization), verremo chiamati a **gestire le relazioni tra fazioni diverse della nostra specie**, convertendo, comprando o conquistando le città altrui.

Una volta che avremo unificato il mondo sotto la nostra bandiera ci potremo spingere oltre, verso la...

**Fase Spaziale**

![](http://www.atomodelmale.it/wp-content/uploads/2008/10/spazio.png)Stanchi ed annoiati della loro terra d'origine, le nostre creature si lanciano **verso l'esplorazione dello spazio** e delle eventuali (ci sono, ci sono) civiltà aliene.

A capo di un astronave guidata dalle nostre creature dovremo affrontare **missioni diplomatiche, guerre, scoperte, ricerche archeologiche, biologiche, **[**terraformazioni**](http://it.wikipedia.org/wiki/Terraformazione)** e salvataggi bio-ecologici**. Va detto che come nella fase creatura, anche qui progredendo potremo guidare una flotta di ben 4 astronavi (aliene) oltre alla nostra.

Qui il fine ultimo, se proprio vogliamo trovarlo, è arrivare al centro della galassia - ce ne vorrà, ve lo assicuro - per **ascendere a un piano superiore dell'esistenza (ma anche no) oltre a conquistare il Bastone della Vita!**

**Provaci ancora Save**

![](http://www.atomodelmale.it/wp-content/uploads/2008/10/spoof.gif)Devo essere sincero, la prima cosa che ho detto giocando a Spore è stata: "**Che figata**".

Senz'ombra di dubbio il gioco ha un fascino incredibile: poter far sviluppare una creatura in ogni fase della propria evoluzione è un'esperienza unica, **s****oprattutto grazie all'ottimo editor delle creature** che permette di creare qualsiasi specie che ci venga in mente (DNA permettendo), così come con abbastanza SporeCrediti potremo costruire qualsiasi edificio, mezzo o astronave che desidereremo.

**L****a fase spaziale poi è quella di gran lunga più vasta ed elaborata**, il giocatore ha a disposizione una vera e propria **Vi****a Lattea-bonsai** da esplorare - personalmente ne avrò visitato un 2-3%, dato che ho preferito usare **i buchi neri** sparsi qua e là per accorciare il percorso verso il centro della galassia.

In totale sono a disposizione **più di 50.000 sistemi solari** - tra cui è possibile trovare il Sole e la Terra :P ![](http://www.atomodelmale.it/wp-content/uploads/2008/10/lumacone.png)- **dotati di 3/4 pianeti colonizzabili **o **abitati ****da** altrettante **specie aliene**, sparsi per la galassia.

Rigiocato Spore presenta però tutti i propri limiti: **una volta portato a compimento il progresso della prima creatura, la voglia di provare una nuova specie è tantissima**, tant'è la varietà di combinazioni che si possono ottenere.

Il problema sorge proprio a questo punto, il gioco rimane comunque composto dalle 5 fasi descritte sopra ed** i micro-cambiamenti che l'utente può gestire non le influenzano in maniera macroscopica**; da cellula si passa ad animale terrestre, senziente, civilizzato e spaziale **in modi differenti ma tutto sommato equivalenti**, cosa che mi ha fatto storcere il naso appena arrivato alla fase civiltà della seconda specie.

Spore rimane comunque **uno di quei blockbuster da provare**, al pari di SimCity o The Sims, di cui è il discendente diretto. Scordatevi obiettivi da raggiungere o storie da ultimare e pensate solamente al piacere del gioco fatto per essere giocato - cosa che sicuramente non mancherà di appassionare i già sfegatati fan dei titoli di casa Maxis.
