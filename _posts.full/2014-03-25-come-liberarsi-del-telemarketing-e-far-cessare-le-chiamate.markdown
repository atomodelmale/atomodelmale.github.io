---
author: thesave
comments: true
date: 2014-03-25 20:41:28+00:00
layout: post
link: http://www.atomodelmale.it/2014/03/25/come-liberarsi-del-telemarketing-e-far-cessare-le-chiamate/
slug: come-liberarsi-del-telemarketing-e-far-cessare-le-chiamate
title: Come liberarsi del telemarketing e far cessare le chiamate
wordpress_id: 14316
categories:
- Tech &amp; Hacks
- Telefonia
---

I call center vi fanno venire l'orticaria e siete stanchi di operatori che vi propongono una fornitura decennale di olio? Vediamo come battere gli operatori di telemarketing al loro stesso gioco.


## Telemarketing


![telemarketing](http://www.atomodelmale.it/wp-content/uploads/2014/03/telemarketing.jpg)I "telemarkettari" sono dei boxer da sfiancamento, ti lavorano ai fianchi e quando cedi ti potrebbero vendere perfino i tuoi calzini usati. Scherzi a parte, l'arte dell'operatore di telemarketing è riuscire a rubarvi un "si" dopo caterve di "no". Non rispondere o riagganciare a metà conversazione non li allontanerà. Volete liberarvene in fretta? Batteteli ad armi pari.

Quando capite di aver a che fare con un piazzista telefonico, ricordate che ogni informazione che gli darete, da quanti siete in famiglia fino a quale ora tornate a casa andranno a far parte del profilo che hanno di voi.


## Cosa NON, dico NON, ripeto NON fare


Cinque gli errori principali da evitare per non perdere a tavolino.



	
  1. **Non riattaccate, neanche a metà conversazione**: una comunicazione non riuscita viene marcata come "incompleta" e rientra nella programmazione. Sarete sicuramente richiamati di nuovo. In modo simile, se a un certo punto chiudete la conversazione, l'operatore segnerà l'interruzione della chiamata e verrà programmato il richiamo.

	
  2. **Non simpatizzate**: non fate i carini per empatia o per sbarazzarvi dell'operatore. Vero è che dall'altra parte della linea c'è un essere umano ma lui viene pagato mentre voi state perdendo tempo e (potenzialmente) soldi. Non fate domande, non commentate, non date spiegazioni.

	
  3. **Non arrabbiatevi**: gli operatori sono a conoscenza delle chiamate fatte dai propri colleghi ma non possono rifiutare di chiamarvi. Non incavolatevi per l'ennesima telefonata e non iniziate a imprecare, non servirà a nulla. Se invece venite contattati da un operatore arrogante o maleducato non reagite e chiedete di parlare col suo superiore, lo riporterete ben presto a più miti consigli.

	
  4. **Non lasciate che vi richiami**: siate categorici. Niente "mah", "forse", "sono di fretta" o "non è un buon momento", facendo così state dicendo che probabilmente contattandovi in un altro momento potreste cambiare idea.





## Tu. Non Puoi. Telefonaaareeeee!


Per fermare le telefonate basta una semplice frase


<blockquote>Per favore, cancellate questo numero dai vostri elenchi.</blockquote>


![telemarketer](http://www.atomodelmale.it/wp-content/uploads/2014/03/telemarketer-300x193.jpeg)Non "potreste cancellare il mio numero dai vostri elenchi" o "non voglio che mi telefoniate" perché così darete l'opportunità all'operatore di chiedervi "perché?". Al contrario siate fermi e se chiedono comunque spiegazioni non tentennate e ripetete la frase magica. In più assicuratevi d'iscrivere gratuitamente il vostro numero (se pubblico) al [Registro Pubblico delle Opposizioni](http://abbonati.registrodelleopposizioni.it/). Potete farlo via web, tramite telefono, per raccomandata, fax e email. Manca solo tramite piccione. Se siete iscritti al registro pubblico delle opposizioni e comunque ricevete delle televendite, gli operatori sono obbligati legalmente a cancellare il vostro numero dai loro registri. Se comunque le telefonate non desistono, non accanitevi con l'operatore di turno ma chiedete di parlare con un superiore (deve esserci per legge) e chiedete gentilmente a lui di risolvere la questione.

Per citare [van der Rohe](http://it.wikipedia.org/wiki/Ludwig_Mies_van_der_Rohe), "less is more". Meno informazioni darete agli operatori e più facilmente vi sbarazzerete delle loro indesiderate telefonate.

Via [Lifehacker](http://lifehacker.com/im-a-telemarketer-heres-how-to-get-rid-of-me-1540911401)
