---
author: thesave
comments: true
date: 2009-12-31 10:54:27+00:00
layout: post
link: http://www.atomodelmale.it/2009/12/31/piovono-polpette/
slug: piovono-polpette
title: Piovono Polpette
wordpress_id: 6350
categories:
- Animazione
- Cinema
tags:
- Cibo
- Panino
- Tempo
---

Come sarebbe bello se invece della neve cadessero** fiocchi di zucchero filato**!

Impossibile?! Non per **Flint Lockwood**!

**Nuvoloso con possibili rovesci polpettosi**

![](http://www.atomodelmale.it/wp-content/uploads/2009/12/Poster1.jpg)30 anni fa Judi e Ron Barrett scrissero un libro per bambini intitolato “**Cloudy with a Chance of Meatballs**” in cui descrivono la storia della città di **Chewandswallow** – in italiano suonerebbe tipo “Masticaedeglutisci” – dove a colazione, pranzo e cena piove cibo ma che, a causa di un’inondazione di vettovaglie, viene abbandonata dalla popolazione.

Riprendendo la trama del libro ed adattandola ai giorni nostri – anche e soprattutto grazie alle mirabolanti possibilità offerte dall’animazione 3D – la Sony Pictures Animation ci racconta la storia di **Flint Lockwood**, un ragazzo che fin da piccolo ha dimostrato le doti del **genio incompreso**, evitato da tutti, capito dalla sola madre – che perderà a breve –, mai apprezzato dal padre che sa solo parlare di pesca e sardine.
<!-- more -->

Le geniali **invenzioni **di Flint **non hanno mai avuto successo**, soprattutto perché il povero inventore si accorge sempre troppo tardi degli effetti negativi indotti dalle proprie creazioni.

Abitando in un’isola la cui **economia **si basa esclusivamente sulla **pesca delle sardine **– sardine per colazione, primo, secondo, contorno, dolce, caffè ed ammazzacaffè – a Flint viene in mente un’idea eccezionale: creare una macchina che **trasformi l’acqua** – che su un isola non scarseggia mai – **in cibo**!

**Nerd è bello**

![](http://www.atomodelmale.it/wp-content/uploads/2009/12/FlitSam-300x145.jpg)Che dire, il 2009 è stato l’**anno dei nerd**, serie televisive, cartoni animati e film esaltano la figura dei “**cervelloni**” tutta scienza e intelligenza che fino all’altro ieri erano considerati gli “sfigatelli” della situazione.

Nel film Flint da **brutto anatroccolo in cerca di riscossa**, ottiene l’approvazione degli isolani – e del mondo intero – ma soprattutto quella di suo padre – che non ho capito perché, ma parla con un accento tipicamente siciliano.

Nella propria avventura lo scienziato in erba incontrerà anche **l’amore **della bella – ma soprattutto intelligentissima – **Sam**, innamorata della meteorologia ed annunciatrice in prova delle previsioni del tempo.

**CIBO!**

![](http://www.atomodelmale.it/wp-content/uploads/2009/12/Pivono-300x127.jpg)Cibo, cibo, tanto cibo, vettovaglie in ogni dove, panini, hot-dog, gelati, bistecche, spaghetti, cascate di naschos, polpette e cosce di pollo. È veramente** difficile non farsi venire fame** guardando il film.

Il **ritmo incalzante **della narrazione e delle battute della pellicola è secondo solo a quello del precipitazioni mangerecce, **citazioni cinematografiche **a go-go -- sarebbe da rivedere più e più volte per notarle tutte –, **sketch assurdi **e **non-sense dilagante** fanno ridere a crepapelle grandi e piccini, grazie anche ad un doppiaggio molto azzeccato.

![](http://www.atomodelmale.it/wp-content/uploads/2009/12/Tornado-300x155.jpg)Menzione di onore per **la scena in cui Flint spiega al padre come inviargli un file sul cellulare**!

Scherzi a parte il film tratta, seppur in un orgia di colori e prendendo le dovute distanze, tanti temi più o meno importanti, come la sotto e la sovralimentazione, l’immigrazione, il rapporto padri-figli e la società consumista e massificata di oggi.

Attenti alle banane volanti e … Buon Appetito!
