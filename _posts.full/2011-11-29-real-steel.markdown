---
author: thesave
comments: true
date: 2011-11-29 17:22:36+00:00
layout: post
link: http://www.atomodelmale.it/2011/11/29/real-steel/
slug: real-steel
title: Real Steel
wordpress_id: 10876
categories:
- Azione
- Commedia
- Fantascienza
---

Robottoni : Botte = Transformers : Rocky

**Real Steel**

In un futuro non troppo lontano - 2020 - i **combattimenti tra robottoni** sono la norma ed hanno soppiantato tutti i combattimenti tra umani.

Boxe, Karate, Wrestling,![](http://www.atomodelmale.it/wp-content/uploads/2011/11/Real_Steel_Poster-202x300.jpg) tutti sport sorpassati; **vedere due uomini che se le danno di santa ragione non ha più senso** quando si può avere la **vera Violenza**, pura adrenalina, guardando due pezzi di latta combattere fino alla morte.

**Charlie** -- Hugh Jackman -- è uno della vecchia scuola, cresciuto col sogno ed il cuore del grande **boxer**, troppo obsoleto per un **mondo dominato da macchine e ingegneri**.

Ritiratosi dalle scene, l'ex-pugile si ricicla come **manovratore di robot-lottatori**, vivendo alla giornata, inseguito dai creditori e realizzando improbabili incontri nelle fiere di paese.

Dopo l'ennesima sconfitta Charlie viene contattato dal tribunale: l'ex-ragazza con la quale ebbe un figlio (Max) 11 anni fa è morta ed il padre deve comparire in tribunale per **decidere dell'affidamento del figlio**.

Notando l'interesse che la sorella della madre di Max ha per il nipote, **Charlie annusa l'affare** e prende accordi con lo zio per tenere con sè Max durante l'estate, promettendo di **rinunciare all'affidamento in cambio di una cospicua somma**.

In convivenza forzata per una stagione, padre e figlio vengono a contatto per la prima volta.

Il risentimento ed il rancore accumulati dal ragazzino verso il padre sono palpabili, ciononostante **decide di seguirlo nel proprio viaggio** attraverso gli States, **appassionandosi alla boxe** e scoprendo la realtà dietro al carattere scontroso e opportunista di Charlie.

A legare i due ci penserà il taciturno **Atom**, un vecchio robot-lottatore riesumato da una **discarica** dallo stesso Max che, in ultimo, **rappresenterà**, **unirà** e **darà **--letteralmente  -- ** corpo ** al desiderio di riscatto di entrambi.

**Over the Steel**

![](http://www.atomodelmale.it/wp-content/uploads/2011/11/real-steel-202x300.jpg)Sarà una coincidenza, ma questo "Real Steel" prodotto dall'accoppiata **Spielberg-Zemeckis** e "ritagliato" espressamente per un **pubblico** **pre-teen**, mi è sembrato a più riprese un chiaro tributo -- o scopiazziatura che dir si voglia -- al **cinema di Stallone di fine anni '80**.

Il riferimento a "**Over The Top**" è cristallino e nulla manca alla ricetta: il papà casinaro-et-palestrato, il figlioletto sveglio ma diffidente e perfino lo zio/nonno viscidone che pensa che il denaro compri tutto.

Se a questo aggiungiamo che ogni film che parla di pugilato deve, per tradizione, **passare attraverso la lente di Rocky Balboa**, non ci si può esimere da tirare in ballo il vecchio Stallone.

Citazioni a parte, la pellicola - fortunatamente - trova una **dimensione tutta sua**, in un futuro prossimo dai contorni indefiniti, focalizzato sull'America rurale ed **il rapporto padre-figlio che Jackman ed il giovane Goyo** -- al suo secondo film, dopo Thor -- riescono, con qualche sbavatura espressiva, a imbastire.

**Il montaggio e la trama sono leggerissimi** e attingono a piene mani -- riscaldando un po' la zuppa -- dai successi di genere. Il susseguirsi degli incontri scandisce l'andamento del film, riuscendo, tra una botta e l'altra, ad appassionare il pubblico alla storia -- fin troppo prevedibile -- tra Atom, Charlie e Max.

Due ore di buon intrattenimento.
