---
author: Il Gorgonauta
comments: true
date: 2013-01-01 16:11:34+00:00
layout: post
link: http://www.atomodelmale.it/2013/01/01/terminato-il-2012-cosa-ci-aspettera-nel-2013/
slug: terminato-il-2012-cosa-ci-aspettera-nel-2013
title: Terminato il 2012, cosa ci aspetterà nel 2013?
wordpress_id: 12597
categories:
- Notizie
tags:
- '2012'
- '2013'
- Euro
- Mario Monti
- Maya
---

[![costa-concordia](http://www.atomodelmale.it/wp-content/uploads/2013/01/costa-concordia-300x180.jpg)](http://www.atomodelmale.it/2013/01/01/terminato-il-2012-cosa-ci-aspettera-nel-2013/costa-concordia/)Un anno è appena passato, uno nuovo è appena iniziato. Cosa succederà con precisione nel 2013 è impossibile saperlo adesso, ma forse annusando l'aria che tira è possibile azzardare qualche previsione. Prima di farlo però è doveroso gettare un occhio sull'anno appena passato, ricco di volti, storie e avvenimenti.

**Ricordando il passato**

In campo politico sono diversi gli uomini che hanno segnato il 2012: in Italia il "tecnico" **Mario Monti**, chiamato a "salvare" il paese dopo la cacciata da Palazzo Chigi di Silvio Berlusconi. Per i politici italiani il 2012 è stato un Annus Horribilis, segnato da continui scandali e inchieste giudiziarie. All'estero se il il socialista **François Hollande** ha riconquistato l'Eliseo, **Barack Obama** si è riconfermato presidente degli Stati Uniti, riconferma che gli è valsa il titolo di uomo dell'anno secondo il Time. In Cina invece **Xi Jinping** è stato eletto presidente del Partito Comunista Cinese.

In campo economico, protagonisti indiscussi dell'anno sono stati lo **spread**,  l'**euro** e la crisi dei debiti sovrani di paesi come la Grecia, l'Italia, la Spagna e il Portogallo. In campo sportivo, mentre la **Juventus** è tornata a vincere il campionato la **Spagna** ha regalato ai suoi tifosi il terzo europeo.


Nel 2012 ci sono state le **Olimpiadi **di Londra mentre** Felix Baumgartner** ha stupito il mondo lanciandosi da 39mila metri d'altezza e atterrando sano e salvo sulla Terra. **William e Kate** hanno reso felici i loro sudditi con la notizia di aspettare un erede.

L'**uragano Sandy** ha devastato i Caraibi e le coste atlantiche americane mentre un **terremoto** ha colpito l'**Emilia**. Sempre in Italia la nave da crociera Costa Concordia è naufragata a 500 metri dall'Isola del Giglio. Nel 2012 non sono mancate le guerre: Israele ha lanciato una breve compagna militare sulla striscia di Gaza mentre in **Siria** è scoppiata una fratricida guerra civile, tutt'ora in corso. La Palestina ha ottenuto il suo primo storico riconoscimento all'Onu, in Libia un sanguinoso attentato ha ucciso l'ambasciatore americano mentre in Egitto sono avvenuti nuovi scontri di piazza.

Protagonisti, in negativo, del 2012 i **Maya**: la loro fine del mondo è stata clamorosamente sbugiardata. Allarmisti. E **Schettino**, il comandante che si allontana dalla Costa Concordia e ha paura del buio? Ingiudicabile.

**Scrutando il futuro**

Cosa succederà a questo punto nei prossimi mesi? In Italia sono previsti importanti appuntamenti elettorali e il **Movimento cinque stelle** potrebbe assumere un ruolo da protagonista per tutto il 2013. In campo economico, diversi attendono nel secondo semestre del 2013 l'inizio della **ripresa economica** e la fine della finta crisi economica mondiale.

All'estero è il medio oriente a generare interrogativi: Siria e Iran rimangono osservati speciali. E l'America fino a quando resterà a guardare il suo declino come superpotenza mondiale a discapito del dragone cinese?
