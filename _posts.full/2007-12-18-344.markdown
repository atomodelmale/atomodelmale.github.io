---
author: Radio Rebelde
comments: true
date: 2007-12-18 12:04:13+00:00
layout: post
link: http://www.atomodelmale.it/2007/12/18/344/
slug: '344'
title: Motor Show 2007
wordpress_id: 887
categories:
- Blog
tags:
- '2007'
- Bologna
- Ferrari
- Motor Show
- Vip
---

![](http://www.atomodelmale.it/wp-content/uploads/2008/10/motors_omniauto_-300x201.jpg)Si è conclusa l’altro ieri, domenica 16 dicembre, la 32° edizione del **Motor Show** di **Bologna**, l’ormai consueto Salone Internazionale dell’Auto, la più grande kermesse motoristica del nostro paese ed una delle più importanti al mondo dopo l'inserimento della manifestazione nel calendario OICA che raggruppa i principali "Auto Show" internazionali come Parigi, Francoforte, Detroit, Tokyo, Ginevra.

Con oltre 50 marchi automobilistici, praticamente il 100% del mercato che opera in Italia, il salone si conferma tra i punti di riferimento europei, ospitando una vetrina ricca di anteprime di assoluto livello: 95 le novità di quest’anno, 11 delle quali Mondiali e 6 Europee.

I dati sembrano premiare anche quest’anno la manifestazione bolognese come confermano le parole di Giada Michetti Amministratore Delegato di **Promotor International**: “Nonostante alcune avversità, come il blocco dei tir, la neve e il calendario che prevedeva un festivo in meno, con l’8 dicembre che “cadeva” di sabato, **abbiamo mantenuto il trend degli anni passati. Siamo soddisfattissimi e sorridenti:** il nostro pubblico è un alleato sul quale siamo fieri di poter sempre contare.

<!-- more -->


I tre temi di quest’anno sono stati sicuramente il mercato, la sicurezza stradale e l’ecologia.

Dal punto di vista della **sicurezza stradale** sono stati circa **20.000** i visitatori che hanno seguito i dibattiti organizzati dalla **Polizia di Stato**, a cui vanno aggiunti gli spettatori che hanno assistito agli interventi della Polizia sul palco de I miti della musica Volkswagen, che hanno catalizzato l’interesse di **decine di migliaia **di visitatori, mostrando anche immagini di incidenti per far capire come le strade siano pericolose senza la dovuta disciplina.

Grandi numeri anche per l’approfondimento dedicato all’**ecologia**: oltre un centinaio gli addetti ai lavori intervenuti allEcoCity Meeting. Tutti i visitatori del Salone, poi, hanno potuto osservare la campagna pubblicitaria Fight for Nature, con cui **Anfia, Unrae e Promotor International ** intendevano dare un messaggio per far comprendere al meglio il percorso intrapreso da diversi anni dal mondo dell’automobile nella direzione del **rispetto dell’ambiente** e del **risparmio energetico**.

Come ogni anno, inoltre, non sono mancati i momenti di** sport** a quattro e a due ruote ad altissimi livelli. Il teatro delle gare è stato la Shell Arena, che ha ospitato 10 giorni di competizioni non-stop: 13 gare di velocità su pista, 11 rally, 6 appuntamenti con 3 gare moto e 8 esibizioni. Oltre 280 i piloti impegnati e più di 330 i mezzi coinvolti tra auto, moto e quad che si sono dati battaglia su 9 diversi tracciati.

Tra le principali novità presentate al salone ricordiamo l'Hummer H3, l'Ace Elettrico di Tata, la Bubble di Martin Motors, il Lancer Evolution di Mitsubishi, Audi A3 Cabriolet e l’Alfa 147 Ducati corse. A proposito di Ducati il Motor Show è stata anche l’occasione per celebrare due orgogli nazionali o ancor più dell’Emilia Romagna vincitori dei rispettivi campionati, sto parlando ovviamente della Ferrari e della Ducati.

Non solo motori ma anche tanto divertimento con gli stand delle varie radio nazionali ( Radio 101, RTL 102.5, Radio 105 e Radio Deejay ) e tanti ospiti dagli sportivi ( Raikonnen , Massa, Melandri ), ai politici ( Emma Bonino ), alle bellezze della tv ( Debora Selvaggio, Elisabetta Canalis, Giorgia Palmas ) solo per citarne alcuni.

Una considerazione a parte la meritano le donne immagine nei vari stand automobilistici che molto spesso attirano i visitatori molto più che le auto stesse.

Questo è un po’ il resoconto giornalistico; da visitatore posso dire che una giornata al Motor Show è un modo per fantasticare guardando macchine ( e donne ) che molto probabilmente non potrai mai avere ma  che resteranno per sempre nel tuo immaginario.

Una nota sui **prezzi**: l’ingresso di 24 euro, a mio avviso, è più che accettabile a differenza dei 12 per il parcheggio e i 5 per un Hotd-dog. Se si vuole che i turisti tornino non bisogna considerarli dei polli da spremere fino all’ultimo.

A parte questo credo che il Motor Show sia una degna vetrina per i nostri motori e la nostra economia e spero si facciano altre iniziative del genere perché al giorno d’oggi, nell’era dello spietato libero mercato, dobbiamo essere noi a farci vedere e mostrare a tutto il mondo che l’Italia è al top in tutto quello che fa.

Radio Rebelde.
