---
author: Il Gorgonauta
comments: true
date: 2008-03-20 15:20:11+00:00
layout: post
link: http://www.atomodelmale.it/2008/03/20/identikit-leonardo-dicaprio/
slug: identikit-leonardo-dicaprio
title: 'Identikit : Leonardo DiCaprio.'
wordpress_id: 965
categories:
- Blog
- Cinema
tags:
- Leonardo DiCaprio
---

![](http://www.atomodelmale.it/wp-content/uploads/2008/10/leonardo-caprio-231x300.png)**Le origini e I primi successi**. Leonardo DiCaprio nasce nel 1974 a Los Angeles da George DiCaprio (origini italiane) e Irmelin IndenBirken (origini tedesche). Grazie alle conoscenze del padre, scrittore, disegnatore e distributore di fumetti, Leonardo entra nel mondo dello spettacolo partecipando a _pubblicità_ e recitando in varie serie e film per la TV tra cui _Genitori in blue jeans_. Al contempo si diploma alla John Marshall High School di Los Angeles, confortato dalla costante presenza dei genitori che, pur separati da anni, mantengono un bel rapporto di amicizia tra loro.

Il primo ruolo cinematografico è del 1991 con la partecipazione al b-movie Critters 3. Nel frattempo, trovato un agente a Hollywood rifiuta il consiglio da parte di questi di cambiare il proprio nome in Lenny Williams. Nel 1993 partecipa al provino per _Voglia di ricominciare_ (This Boy’s Life), per il ruolo di un ragazzino che affianchi Robert De Niro nei rispettivi ruoli di figliastro e patrigno. Lo stesso anno DiCaprio interpreta il ruolo di un ragazzo handicappato nel film di Lasse Hallstrom _Buon compleanno Mr. Grape_ (What's Eating Gilbert Grape), con Johnny Depp e Juliette Lewis, per il quale ottiene le nomination ai Golden Globe e agli Oscar come migliore attore non protagonista.

<!-- more -->


Nel 1995 interpreta la vita di Jim Carroll nel film _Ritorno dal nulla_ (The Basketball Diaries), per la regia di Agnieszka Holland, e l'esistenza travagliata di Arthur Rimbaud (ruolo ereditato da River Phoenix in seguito alla sua prematura scomparsa) in _Poeti dall'inferno_ (Total Eclipse). Nel 1996 prende parte a **Romeo+Giulietta** (William Shakespeare’s Romeo & Juliet) dell'australiano Baz Luhrmann, in cui il dramma del famoso scrittore inglese viene rivisitato in chiave moderna ma inalterato nei dialoghi e nei contenuti così come l'autore classico l'aveva concepito. Con questo film ottiene 3 nomination agli MTV Movie Awards e viene premiato al Festival di Berlino nella categoria miglior attore.

**Titanic e la definitiva consacrazione**. Nel 1997 esce il film **Titanic**, rappresentazione cinematografica del naufragio e della tragedia della nave ritenuta inaffondabile, con DiCaprio e Kate Winslet. La storia d'amore tra  il povero Jack e l'aristocratica Rose commuove il pubblico regalando alla pellicola 11 Oscar e un successo planetario. Ancor prima dell'uscita di Titanic, DiCaprio è a Parigi per le riprese del film in costume **La maschera di ferro** (The Man In the Iron Mask), con Gabriel Byrne, John Malkovich, Jeremy Irons, Gerard Depardieu, Anne Parillaud, per la regia di Randall Wallace, già sceneggiatore di Braveheart. Nel 1998 Leonardo partecipa ad uno degli episodi di _Celebrity_ di Woody Allen, che narra, attraverso le peripezie di un giornalista (Kenneth Branagh), come la fama e il successo possono cambiare e rovinare la vita delle persone. Insieme a lui Melanie Griffith, Winona Ryder, Charlize Theron, Judy Davis, Joe Mantegna. Nel 1999 DiCaprio si dedica ai viaggi, soprattutto in Sud America. Decide di impegnarsi in prima persona per la salvaguardia dell'ambiente; realizza documentari che illustrano le emergenze della terra. Apre il proprio sito ufficiale internet in cui ampio spazio è dedicato all'ambiente e agli animali in pericolo di estinzione; partecipa a conferenze mondiali sull'approvvigionamento idrico sempre più scarso e sul rischio desertificazione e disboscamento selvaggio; incontra l'allora presidente degli Stati Uniti Bill Clinton, con cui discute i temi dell'ambientalismo. La rivista Time decide di dedicargli una copertina.

Il 2000 segna il ritorno sulle scene di Leonardo DiCaprio. Accetta di apparire in un film del controverso regista inglese Danny Boyle, diventato celebre grazie a Trainspotting. La pellicola è la trasposizione cinematografica del romanzo di Alex Garland **The Beach**, best-seller nel Regno Unito, soprattutto tra il pubblico giovanile. Leonardo partecipa attivamente alla realizzazione della pellicola, improvvisandosi anche sceneggiatore e autore di una scena in cui Richard, il suo personaggio, in preda a delirio di onnipotenza, è rappresentato come il protagonista in corsa di un videogioco.

**Il connubio con Martin Scorsese** e **le prossime uscite**. Successivamente recita come protagonista nel film di Martin Scorsese **The Gangs of New York **(2002), basato sul romanzo di Herbert Asbury, insieme a Cameron Diaz. E' la prima pellicola con il regista italo-americano, ma non l'ultima. Seguiranno infatti **The Aviator**, biografia cinematografica della vita di Howard Hughes, miliardario texano, pioniere nel campo dell'aviazione e gran mogol del mondo del cinema; **The Departed **(2006), thriller poliziesco ambientato a Boston dove DiCaprio recita il ruolo di un infiltrato della polizia che ottiene 4 oscar tra cui miglior film e regia e i prossimi _Ashecliffe (_basato sul romanzo_ __L'isola della paura_ di Dennis Lehane) e _The Rise of Theodore Roosevelt, _biografia del 26° presidente degli Stati Uniti.

Nel 2002 esce anche  **Prova a prendermi**, regia di Steven Spielberg. La storia è quella vera di Frank W. Abagnale, un sedicenne che riesce a truffare lo stato per milioni di dollari finendo per questo sulla lista dei criminali più ricercati dall'FBI di tutti i tempi. Infine il 2006 si rivela un altro anno di grande lavoro per l'attore americano che recita anche in **Blood Diamond**, film che denuncia il traffico internazionale di diamanti e le ingiustizie che questo provoca.

DiCaprio oggi si segnala ancora una volta per la sua lotta ambientalista. Ha presentato al Festival di Cannes il documentario **L'undicesima ora, **da lui scritto e prodotto (disponibile online prossimamente), è grande amico di Al Gore e ha dato vita a numerose iniziative volte a sensibilizzare il pubblico sui grandi problemi ambientali del nostro tempo e del prossimo eventuale futuro (come il reality show _Eco-Town_, incentrato ovviamente su una città totalmente ecologica).

I prossimi film di DiCaprio saranno _Body of Lies_ (in cui reciterà a fianco del _gladiatore_ Russell Crowe) e _Revolutionary Road_, con a fianco di nuovo l'attrice Kate Winslet. In produzione A_shecliffe_ mentre sono stati annunciati  _The Chancellor Manuscript_, tratto da un romanzo di Robert Ludlum; _The Rise of Theodore Roosevelt_; _Freedom within the heart_, film storico sulle gesta di Brian Boru, sovrano irlandese a cavallo tra il Novecento e l'anno mille, e _Akira_, manga giapponese di culto, in cui il leader di una banda di biker cerca di salvare gli amici da una serie di esperimenti di natura soprannaturale.


**Filmografia**.__
_Critters 3_. 1992
_La mia peggiore amica_. 1992
_Voglia di ricominciare_. 1993
_Buon compleanno Mr. Grape_. 1993
_Pronti a morire_. 1995
_Ritorno dal nulla_. 1995
_Poeti dall'inferno_. 1995
_Romeo + Giulietta di William Shakespeare_. 1996
_La stanza di Marvin_. 1996
_Titanic_. 1997
_La maschera di ferro_. 1998
_Celebrity_. 1998
_The Beach_. 2000
_Gangs of New York_. 2002
_Prova a prendermi___. 2002
_The Aviator_. 2004
_Blood Diamond - Diamanti di sangue_. 2006
_The Departed - Il bene e il male_. 2006


Essenziale per la realizzazione dell'articolo, che si propone di raccontare a grandi linee e senza giudizi la carriera di Leonardo DiCaprio, [Wikipedia ](http://it.wikipedia.org/wiki/Leonardo_DiCaprio)da cui sono state tratte e riportate molte notizie.
