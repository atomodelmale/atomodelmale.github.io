---
author: Il Gorgonauta
comments: true
date: 2015-03-18 18:49:11+00:00
layout: post
link: http://www.atomodelmale.it/2015/03/18/leclissi-solare-e-attesa-per-venerdi-quando-osservarla-a-bologna/
slug: leclissi-solare-e-attesa-per-venerdi-quando-osservarla-a-bologna
title: L'eclissi solare è attesa per venerdì. Quando osservarla a Bologna
wordpress_id: 15519
categories:
- Notizie
- Terra
tags:
- Eclissi
- Sole
---

![eclisse solare](http://www.atomodelmale.it/wp-content/uploads/2015/03/eclisse-solare-300x227.jpg)Venerdì, durante la mattinata, il cielo si oscurerà parzialmente. Non si preannuncia alcun evento apocalittico, bensì una ben più "banale" eclissi solare. L'oscuramento solare raggiungerà il 70%. Superato il 20 marzo, per attendere un altro evento simile, bisognerà attendere il 2027 e il 2081, rispettivamente per un'eclissi solare parziale e totale.

L'eclissi sarà visibile anche in Italia. A seconda del luogo in cui ci si troverà, l'eclissi inizierà e terminerà ad un orario differente: la Sardegna sarà la prima a vedere l’inizio del fenomeno intorno alle 9.00, seguita da Roma, Milano e Napoli (dalle 9.30). Il punto di massima eclissi si verificherà alle 10.33, un'ora dopo l'inizio; il termine avverrà all'incirca alle 11.30.


L'eclissi sarà solo parziale: per poterla osservare in modo totale bisognerebbe spingersi più a nord, fino alle Isole Faroe, dove l'evento astronomico sarà visibile al 100%. A causa delle percentuali ridotte di copertura del disco solare, il giorno non verrà oscurato completamente, ma cambierà il grado di illuminazione. Al Nord avremo la massima eclissi visibile in Italia: ad Aosta il sole verrà coperto per il 67,3%, a Milano l'oscuramento sarà del 64,9%, a Roma del 53,7%, a Napoli solamente del 49,3%. E a Bologna? In città il fenomeno sarà visibile dalle 9,25 alle 11,45, con il massimo alle 10.33.

Tecnicamente, un'eclissi solare si verifica quando la Luna si interpone fra il Sole e la Terra, proiettando così un'ombra sul pianeta. Il fenomeno può essere totale o parziale in base alla dimensione apparente del disco lunare. Le eclissi totali si verificano quando, in un certo istante di tempo, il diametro apparente angolare della Luna è quasi uguale a quello del Sole e Sole, Luna e Terra sono perfettamente allineati in quest'ordine.

Per poter osservare l'eclissi, bisognerà prendere alcune precauzioni. E' sconsigliato vederla direttamente a occhio nudo o con occhiali da sole per evitare danni agli occhi. Da evitare anche binocoli o telescopi senza adeguati filtri di protezione. Meglio utilizzare i vetri al cobalto usati nelle maschere dei saldatori, acquistabili nei negozi di ferramenta. Oppure è possibile recarsi al più vicino osservatorio.

Buone notizie giungono dal meteo: il cielo sarà prevalentemente sereno, salvo una maggiore nuvolosità su Piemonte, Liguria, Lombardia e Veneto. A Bologna il sole non dovrebbe mancare. E allora testa all'insù!
