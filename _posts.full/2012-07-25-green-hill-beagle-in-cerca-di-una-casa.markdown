---
author: Il Gorgonauta
comments: true
date: 2012-07-25 18:22:27+00:00
layout: post
link: http://www.atomodelmale.it/2012/07/25/green-hill-beagle-in-cerca-di-una-casa/
slug: green-hill-beagle-in-cerca-di-una-casa
title: Green Hill, beagle in cerca di una casa
wordpress_id: 11842
categories:
- Animali
- Italia
- Notizie
tags:
- Cani
---

[![](http://www.atomodelmale.it/wp-content/uploads/2012/07/beagle-cucciolo-300x225.jpg)](http://www.atomodelmale.it/wp-content/uploads/2012/07/beagle-cucciolo.jpg)Liberi ma in cerca di una casa. Cominceranno venerdì gli affidi dei **2400 beagle** del centro d'allevamento di **Green Hill**, sequestrato e messo sotto inchiesta dalla procura di Brescia.

Il centro è stato meta di numerosi cortei di protesta mentre diversi animalisti sono stati arrestati  per aver scavalcato le recinzioni con lo scopo di liberare i cani.

Alla struttura, in cui sono allevati animali destinati alla sperimentazione, gli agenti del Corpo forestale dello Stato e della Digos della questura di Brescia hanno posto i sigilli su ordine del pm Ambrogio Cassiani, che ipotizza il reato di maltrattamento di animali nei confronti di tre persone ai vertici della stessa azienda bresciana.

Il sospetto è che i beagle siano utilizzati non solo a fini scientifici ma anche per ricerche connesse alla cosmesi, accusa respinta al mittente dalla stessa azienda lombarda. Anche le condizioni in cui sono custoditi i cani hanno lasciato perplessi gli agenti: il beagle è un segugio che ha bisogno di vivere all'aria aperta e non in gabbie come quelle presenti nella struttura bresciana.


Le richieste di affido si potranno inviare online compilando un modulo sui siti di Legambiente, Lav e delle associazioni che hanno aderito all'operazione 'Sos Green Hill". Le prime giornate per l'affidamento saranno venerdì 27 e sabato 28 luglio, al comando provinciale di Brescia del Corpo forestale dello Stato. A chi è interessato all'affido viene chiesto di poter adottare più cuccioli e, per limitare lo stress del trasporto, la residenza nel Centro-Nord.
