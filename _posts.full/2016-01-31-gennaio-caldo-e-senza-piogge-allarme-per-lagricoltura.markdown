---
author: Il Gorgonauta
comments: true
date: 2016-01-31 10:22:58+00:00
layout: post
link: http://www.atomodelmale.it/2016/01/31/gennaio-caldo-e-senza-piogge-allarme-per-lagricoltura/
slug: gennaio-caldo-e-senza-piogge-allarme-per-lagricoltura
title: Gennaio caldo e senza piogge, allarme per l'agricoltura
wordpress_id: 16483
categories:
- Ambiente
- Notizie
---

![peschi-in-fiore](http://www.atomodelmale.it/wp-content/uploads/2016/01/peschi-in-fiore-300x240.jpg)In questo primo mese del 2016 sono caduti gli stessi millimetri di pioggia dello scorso agosto. Il dato è impietoso e scatena l'allarme per il livello dello smog e dei fiumi e per le coltivazioni in campagna.

Basta dare un'occhiata fuori dalla finestra e sembra primavera. Il che è bellissimo ma nello stesso tempo preoccupante. Il caldo anomalo sconvolge i ritmi della natura e fa riflettere sulla prossima estate. I mesi invernali sono infatti un normale serbatoio d'acqua per i mesi più caldi ma se non cade una goccia questa preziosa risorsa non esiste.

Partiamo da un dato. Dopo il mese dicembre con il 91% di precipitazioni in meno rispetto alla media, nel primo mese del 2016 in Italia sono caduti praticamente gli stessi millimetri di pioggia di agosto.


Sul Po i livelli idrometrici sono inferiori di circa 2 metri rispetto allo stesso periodo dello scorso anno, secondo le rilevazioni effettuate da Coldiretti a Pontelagoscuro a fine gennaio.

La situazione è grave anche nei laghi che a fine gennaio si trovano prossimi ai minimi storici del periodo con il Lago Maggiore che è al 17% della sua capacità ed il Lago di Como che è addirittura sceso al 12 % mentre quello di Garda al 33%.

Sui monti manca la neve, sui prati ci sono primule e viole e nelle campagne peschi, susini e mandorli sono già fioriti.

Febbraio segnerà un'inversione di tendenza? Non prima della prossima domenica. Solo allora potrebbe affacciarsi sulla penisola qualche perturbazione.
