---
author: Radio Rebelde
comments: true
date: 2017-01-30 19:14:22+00:00
layout: post
link: http://www.atomodelmale.it/2017/01/30/vaccinazione-obbligatoria-in-arrivo-la-legge/
slug: vaccinazione-obbligatoria-in-arrivo-la-legge
title: Vaccinazione Obbligatoria. In arrivo la legge
wordpress_id: 17676
categories:
- Salute
tags:
- obbligatori
- Vaccini
---

![](http://www.atomodelmale.it/wp-content/uploads/2017/01/vaccini-obbligatori-300x220-680x365-300x161.jpg)In seguito al recente incontro tra il ministro della Salute **Beatrice Lorenzin** e gli assessori regionali e delle Province autonome, è in via di definizione una legge che renda obbligatori i vaccini per l'accesso dei bambini ai nidi e alla scuola materna, su tutto il territorio nazionale.

Già alcune Regioni come Emilia, Friuli Venezia Giulia e Toscana hanno emanato leggi regionali che obbligavano i bambini a vaccinarsi per poter accedere alle proprie scuole, ora si è deciso di prendere un'iniziativa a livello nazionale.



In questo modo, ha affermato Ricciardi - presidente dell'Istituto superiore di sanità - _"si supera finalmente la confusione che ancora esiste tra la gente tra vaccinazioni obbligatorie e consigliate: va infatti detto in modo definitivo che tutte le vaccinazioni, dal momento che salvano vite umane, sono obbligatorie, sia da un punto di vista etico che scientifico"._

Le risorse stanziate dallo Stato ammonterebbero a circa 100 milioni di euro (già approvati nella legge di bilancio), alle quali andranno aggiunte delle campagne di comunicazione volte a supportare l’offerta vaccinale. Infine ci sarà la creazione di un’anagrafe vaccinale nazionale, ovvero una banca dati dalla quale risultino tutti i bambini e gli adulti già vaccinati con le conseguenze che il vaccino ha prodotto in ciascuno.

Le vaccinazioni interessate saranno: l'anti-meningococco B e rotavirus (primo anno di vita), anti-varicella, anti-Hpv anche per i maschi undicenni, antipolio e anti-meningococco tetravalente per gli adolescenti, anti-pneumococco e vaccino per l'Herpes Zoster negli anziani.
