---
author: Il Gorgonauta
comments: true
date: 2010-12-23 20:06:26+00:00
layout: post
link: http://www.atomodelmale.it/2010/12/23/decreto-milleproroghe-2010-tutte-le-novita/
slug: decreto-milleproroghe-2010-tutte-le-novita
title: Decreto Milleproroghe 2010, tutte le novità.
wordpress_id: 8575
categories:
- Governo
- Italia
tags:
- '2010'
- Decreto
---

[![](http://www.atomodelmale.it/wp-content/uploads/2010/12/euro-ciao-258.jpg)](http://www.atomodelmale.it/wp-content/uploads/2010/12/euro-ciao-258.jpg)Approvato il 22 dicembre dal Consiglio dei Ministri il **Decreto Milleproroghe** deve il suo nome al fatto di essere un decreto legge finalizzato a prorogare o risolvere disposizioni urgenti entro la fine dell'anno in corso.

Ecco le principali novità di quest'anno:

**5 x mille**. Per il 2011 è previsto un finanziamento di 300 milioni mentre altri 100 sono destinati a interventi in tema di sclerosi laterale amiotrofica (Sla) per ricerca e assistenza domiciliare dei malati.

I soldi per finanziare il 5 per mille saranno recuperati, in parte, dal fondo sociale contenuto nella legge di stabilità e in parte da voci come l'editoria e le emittenze tv e radio. In particolare 50 milioni arriveranno dal taglio del sostegno all'editoria mentre altri 45 milioni dalle risorse per l'emittenza tv e radio.

**Missioni all'estero**. Saranno rifinanziati gli interventi di cooperazione allo sviluppo e a sostegno dei processi di pace e di stabilizzazione, nonchè le missioni internazionali delle forze armate e di polizia.

**Cinema**. Gli incentivi al cinema vengono prorogati fino al 2013, ma con un giallo sul finanziamento. In origine si parlava di un sovrapprezzo di un euro sul biglietto d'ingresso poi questa eventualità è stata smentita. <!-- more -->



**Case fantasma**. Il termine per la regolarizzare delle cosiddette "case fantasma" viene prorogato al 28 febbraio 2011 (in origine era sino al 31 dicembre 2010), mentre resta ferma la facoltà per l'agenzia del territorio di procedere, a partire dal 2 gennaio 2011, con tutte le azioni propedeutiche all'attribuzione della rendita presunta, con oneri a carico dell'interessato.

**Tasse zone colpiti da disastri ambientali**. Viene previsto lo slittamento al 30 giugno 2011 dei versamenti fiscali per gli alluvionati del Veneto. Per le popolazioni terremotate dell'Aquilano invece non si dice nulla. Conseguentemente queste potrebbero essere tenute a restituire le tasse sospese sin dal 1° gennaio 2011

**Studi di settore**. Prorogati al 2011 i termini per approvazione degli studi di settore.

**Wi-Fi**. Viene eliminato l'obbligo di richiesta di licenza al questore per tutte le attività che mettono a disposizione internet come servizio accessorio così come tutte le disposizioni per l'identificazione degli utenti, il monitoraggio delle operazioni e l'archiviazione dei dati. È invece prorogato, ma solo fino al 31 dicembre 2011, l'obbligo di richiesta licenza per gli internet point.

**Ecobonus trasporti**. Confermato (anche se ridotto a 30 milioni di euro), l'ecobonus a favore degli autotrasportatori che scelgono di percorrere determinate tratte utilizzando le navi anziché le autostrade. Fuori invece il bonus sui carburanti.

**Intramoenia "allargata"**. La libera professione intraospedaliera svolta in strutture alternative per mancanza di spazi in quelle ospedaliere potrà essere svolta per un altro anno. Il termine per riportare all'interno delle aziende sanitarie e regolamentare le attività libero-professionali intramurarie slitta al 31 gennaio 2012.

**Carta d'identità**. Slitta al 2012 l'avvio della carta di identità munita della fotografia e delle impronte digitali della persona.
