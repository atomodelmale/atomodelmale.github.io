---
author: Il Gorgonauta
comments: true
date: 2008-06-30 12:38:02+00:00
layout: post
link: http://www.atomodelmale.it/2008/06/30/pornografia-e-pedofilia-dal-web-un-ddl/
slug: pornografia-e-pedofilia-dal-web-un-ddl
title: Pornografia e pedofilia dal web. Un DDl.
wordpress_id: 1019
categories:
- Blog
- Internet
- Società
tags:
- Pornografia
---

Un disegno di legge intitolato _Norme per la corretta utilizzazione della rete INTERNET a  tutela dei minori_, che prevede le pene della reclusione fino a 5 anni e della multa fino a 50.000 euro, è stato presentato al Senato della repubblica lo scorso mese. Tuttavia non mancano i punti oscuri e proprio fin dal primo articolo.

**Art.1** È vietato istituire siti nella rete Internet i cui contenuti siano finalizzati, direttamente o indirettamente:

a) alla istigazione al consumo, alla produzione o allo spaccio di sostanze stupefacenti;

b) alla istigazione alla violenza e alla consumazione di reati;

c) _alla divulgazione o alla pubblicizzazione di materiale pornografico o di notizie o di messaggi pubblicitari diretti all'adescamento o allo sfruttamento sessuale di minori di anni diciotto._

L'attenzione è rivolta alla lettera c. La domanda è questa : è vietata la pornografia in sè oppure solo quella diretta all'adescamento dei minori?

<!-- more -->


Ma andiamo oltre. **Art 2** comma 3.

_L'autorità giudiziaria dispone l'oscuramento dei siti della rete Internet i cui contenuti sono palesemente illeciti o offensivi del buon costume o tali da attentare all'ordine pubblico._

Morale, ordine pubblico e buon costume sono concetti purtroppo molto labili i quali si differenziano nel tempo e a seconda delle società che si ha di fronte. L'attività sessuale può essere moralmente riprovevole o meno ma in quanto non vietata è legale. Altra cosa è la pedofilia la quale è già considerata dal codice penale (art 609 quarter). Ma poi chi sarà il nuovo moralizzatore ? E sopratutto perché la sua morale deve coincidere con quella di tutti?

Infine l'**Art** 3.

_L'autorità per le garanzie nelle comunicazioni può autorizzare la diffusione di siti della rete Internet i cui contenuti siano parzialmente simili a quelli vietati ai sensi dell'articolo 1, purchè tali siti siano potetti da codici di accesso._

Insomma se sono protetti va bene altrimenti no. Ma sono protetti allora si può fare quello che si vuole? E parzialmente simili che significa? Inoltre un minore può benissimo accedere a questi siti senza troppe difficoltà oppure accedere a materiale pornografico tramite edicole o videoteche.

L'impressione è che si voglia prendere internet come capro espiatorio, come l'unico colpevole perché genitori e società possano avere la coscienza pulita e siano esenti da responsabilità. Così i primi potranno mettere il loro figlio davanti ad un pc e fregarsene di come lo utilizzerà (dato che in seguito ci penserà il moralizzatore a chiudere quel sito sporcaccione) e la seconda potrà continuare a celebrare il corpo e le sue forme.
