---
author: Radio Rebelde
comments: true
date: 2017-07-30 15:35:41+00:00
layout: post
link: http://www.atomodelmale.it/2017/07/30/dal-1-agosto-le-moto-pagheranno-meno-in-autostrada/
slug: dal-1-agosto-le-moto-pagheranno-meno-in-autostrada
title: Dal 1° Agosto le moto pagheranno meno in autostrada
wordpress_id: 18327
categories:
- Motori
- Trasporti
tags:
- Autostrade
- moto
- telepass
---

![](http://www.atomodelmale.it/wp-content/uploads/2017/07/575955-5x2-lg-300x120.jpg)A partire dal **1° agosto 2017**, le moto pagheranno meno il pedaggio autostradale.
L'associazione delle concessionarie autostradali (**Aiscat**) ha accolto la proposta del Ministero dei Trasporti di applicare una tariffa dedicata a moto e scooter, che sarà di un terzo inferiore a quella delle auto. Si potrà usufruire di questo sconto solo attraverso l'attivazione di un **Telepass** abbinato in esclusiva alla targa.
La misura approvata entrerà in vigore in via sperimentale dal 1° agosto, ma **dal 15 settembre 2017** diventerà operativa con **rimborsi** per i motociclisti che tra il 1° agosto e il 15 settembre avranno usufruito del servizio autostradale con il Telepass. Ciò per consentire a Telepass di realizzare l’adeguamento tecnologico necessario.
Una battaglia lunga più un anno, per ottenere un risultato che i motociclisti aspettavano dalla riforma delle classi di pedaggio del 1991: una nuova tariffa per le moto, inferiore del 30%.



L’Aiscat, ovvero l’associazione sindacale che riunisce i concessionari autostradali, a seguito delle incessanti pressioni, a cui si era recentemente aggiunta anche quella del Governo, ha equilibrato una situazione che penalizzava ingiustamente i centauri. Da parte sua l’Associazione nazionale ciclo motociclo accessori esprime soddisfazione per quanto ottenuto ma non ritiene questo risultato una vittoria, bensì il giusto riconoscimento su una logica di tariffazione inaccettabile.

_« È la dimostrazione che quando si lavora insieme per cause giuste, gli obiettivi si conseguono. Confidiamo_ – afferma il presidente Confindustria Ancma **Capelli** – _che nel prossimo futuro altre battaglie, che Confindustria Ancma porta avanti per l'industria e per i motociclisti, siano condivise in eguale modo come, ad esempio, quella di portare i 125cc in autostrada, permettere l'accesso di moto e scooter sulle corsie preferenziali, incentivare con sgravi fiscali l'uso di abbigliamento protettivo. Al centro di tutti gli sforzi e le battaglie intraprese, c'è sempre la sicurezza dei motociclisti»_
