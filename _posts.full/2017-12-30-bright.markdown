---
author: thesave
comments: true
date: 2017-12-30 14:06:18+00:00
layout: post
link: http://www.atomodelmale.it/2017/12/30/bright/
slug: bright
title: Bright
wordpress_id: 18836
categories:
- Azione
- Fantasy
tags:
- Netflix
- Will Smith
---

"Le mie toste giornate filavano così, tra un orco imballato e un elfo dandy."



## Bright



Oltre al dominio sulle serie TV, Netflix sta cercando di affermarsi come produttore e piattaforma di distribuzione di film da grande schermo (seppur proiettati in quello piccolo). Dopo l'inaspettato successo di un film fuori dagli schemi come [Okja](https://www.netflix.com/it/title/80091936), Netflix alza il tiro con Bright, un misto tra Bad Boys (perlappuntamente con Will Smith) e il Signore degli Anelli, nella L.A. più rude che mente orchesca, elfica o umana possa ricordare.

![](http://www.atomodelmale.it/wp-content/uploads/2017/12/bright_001-1024x682.jpg)

Il regista assoldato per compiere l'impresa è David Ayer --- già alla direzione di Smith nel recente (e deludente) [Suicide Squad](http://www.atomodelmale.it/2016/08/24/suicide-squad/) mentre la storia è un originale di Max Landis ([Chronicle](http://www.atomodelmale.it/2012/06/21/chronicle/)) in seguito pesantemente riscritta ed adattata da Ayer stesso (c'è da chiedersi, "purtroppo"?).



Il film è ambientato ai giorni nostri, in un presente alternativo in cui umani, elfi e orchi vivono una pace instabile. Il parallelo col forte divario tra ricchi e poveri della società americana è palese, con gli elfi a rappresentare quel famoso 1% che tutto possiede e tutto comanda, mentre gli orchi sono relegati ai gradini più bassi della società, le cui uniche possibilità sono intraprendere i lavori più umili o organizzarsi in bande malavitose (da loro chiamati clan). Gli umani, da tradizione, sono la specie-cuscinetto, a metà, fedeli servitori dei capi colle orecchie a punta e guardiani (che si legge forze dell'ordine) della popolazione orchesca, spesso subissata e torturata crudelmente.

Ward (Smith) e Jakoby (Edgerton) sono una coppia di poliziotti speciale, la prima in cui un umano fa squadra con un ufficiale di polizia orco. Come [Balto](https://it.wikiquote.org/wiki/Balto), anche Jakoby è ostracizzato sia dagli umani, che lo disprezzano in quanto orco, che dagli orchi, poiché impuro (cioè nato senza zanne), oltre che poliziotto.

![](http://www.atomodelmale.it/wp-content/uploads/2017/12/bright_002-1024x683.jpg)

La premessa per un buon film (anche se non proprio innovativo) c'è tutta ed in effetti, a parte qualche scivolone (quel "Le vite delle fate non contano"), il primo atto che caratterizza il mondo parallelo al nostro popolato da elfi e orchi --- in cui una non troppo specificata battaglia svoltasi 2000 anni prima ha decretato l'ascesa degli elfi e la sconfitta degli orchi --- accalappia e scorre veloce. Col secondo atto l'azione diventa più personale e serrata ma già a metà di questo, il ritmo della narrazione, pur iniettando azione a galloni, comincia a risentirne, arrivando alla quasi immobilità del terzo atto, su cui si accatastano spezzoni più o meno correlati, tanto da chiedersi più volte "quindi è finito?".

Peccato, perché gli elementi per presentare qualcosa di interessante sul piccolo-grande schermo c'erano tutti. Intanto il finale, volutamente aperto, fa intendere la possibilità di un secondo capitolo. Che Netflix creda nelle seconde occasioni?
