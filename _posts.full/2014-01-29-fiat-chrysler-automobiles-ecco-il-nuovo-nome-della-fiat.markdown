---
author: Il Gorgonauta
comments: true
date: 2014-01-29 18:42:20+00:00
layout: post
link: http://www.atomodelmale.it/2014/01/29/fiat-chrysler-automobiles-ecco-il-nuovo-nome-della-fiat/
slug: fiat-chrysler-automobiles-ecco-il-nuovo-nome-della-fiat
title: Fiat Chrysler Automobiles, ecco il nuovo nome della Fiat
wordpress_id: 14196
categories:
- Economia
tags:
- Fiat
---

![Fca Fiat](http://www.atomodelmale.it/wp-content/uploads/2014/01/Fca-Fiat-300x198.jpg)La Fiat si chiamerà **Fiat Chrysler Automobiles** (Fca) e avrà sede legale in Olanda, la residenza a fini fiscali nel Regno Unito e sarà quotata a New York, oltre che a Milano, entro la fine dell'anno. Questo il nuovo nome del gruppo nato dall'unione della casa torinese e di quella di Detroit.

La sede legale ad Amsterdam serve soprattutto agli Agnelli che possono sfruttare il maggior peso concesso nel voto in assemblea ai soci che abbiano la maggiore quota di una società. In questo modo anche con meno del 30% della nuova Fiat la famiglia di Torino potrà controllare la società.

La residenza a fini fiscali in Inghilterra si spiega con i vantaggi che il sistema inglese accorda a chi matura dividendi all'estero mentre la quotazione a Wall Street permetterà al gruppo di accedere al ricco mercato dei capitali americano. A Milano rimarrà invece la quotazione secondaria del gruppo.



Ma in Italia cosa resterà? "Tutte le attività che confluiranno nel gruppo proseguiranno senza alcun impatto sui livelli occupazionali" recita un comunicato del gruppo italo-americano. La notizia arriva nello stesso giorno in cui sono stati resi noti i risultati economici per il 2013.

L'anno scorso, il gruppo ha segnato ricavi in crescita del 3% a 86,8 miliardi e un utile della gestione ordinaria in calo del 4%. L'utile esclusa la gestione atipica è di 943 milioni, ma la sola Fiat perde 911 milioni: 124 in più del 2012.Per quanto riguarda il 2014, il gruppo Fiat ha indicato obiettivi di ricavi per circa 93 miliardi di euro, utile della gestione ordinaria tra circa 3,6 e 4 miliardi di euro e utile netto tra circa 0,6 e 0,8 miliardi.
