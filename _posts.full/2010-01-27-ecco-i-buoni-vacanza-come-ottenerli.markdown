---
author: Il Gorgonauta
comments: true
date: 2010-01-27 20:58:18+00:00
layout: post
link: http://www.atomodelmale.it/2010/01/27/ecco-i-buoni-vacanza-come-ottenerli/
slug: ecco-i-buoni-vacanza-come-ottenerli
title: Ecco i Buoni Vacanza, come ottenerli.
wordpress_id: 6550
categories:
- Economia
- Governo
- Italia
tags:
- Michela Vittoria Brambilla
- Turismo
- Vacanze
---

A partire dal **20 gennaio** le famiglie con un reddito lordo massimo di** 35.000** euro annui potranno usufruire di contributi statali per  pagarsi il soggiorno in una località di mare, di montagna, di lago o in un centro termale. Si tratta dei cosiddetti **Buoni Vacanza** ideati dal Ministro per il Turismo** Michela Vittoria Brambilla** per sostenere e  rilanciare i consumi e offrire una villeggiatura ai nuclei famigliari a basso reddito.

Il contributo sarà valido fino al 30 giugno 2010 e sarà utilizzabile  solo presso le** strutture convenzionate **presenti sul territorio nazionale (quindi non all'estero e in quelle situate nel proprio comune di residenza) per tutto il periodo dell'anno, tranne in alta stagione e durante le festività natalizie, entro la scadenza indicata sul buono.

Il contributo statale è erogabile, una sola volta, per nucleo  famigliare.

I buoni vacanza sono buoni cartacei stampati su carta filigranata (per evitare falsificazioni) di diverso taglio, dai 5 ai 20 euro, spendibili presso le località convenzionate. Essi non coprono l'intera spesa dato che si tratta di uno** sconto** dal 20 al 45% su una somma determinata da versare in anticipo.

<!-- more -->


**Per esempio** qualora il reddito è di 16.000 euro, il numero dei componenti del nucleo famigliare è 2, il massimo di spesa cui si applica lo sconto è di 785 euro con una percentuale di sconto del 30%. Occorrerà quindi versare 549,5 euro (il 70%) e poi si riceverà blocchetti di buoni per il valore complessivo di 785  euro.

**Per ottenere i buoni** sarà necessario presentare domanda online, sul sito dell'[**Associazione Buoni Vacanze Italia **](http://www.buonivacanze.it/Objects/Home.asp)(qui si trova anche l'elenco delle strutture convenzionate), con l'indicazione dei propri dati anagrafici e del proprio reddito riferito al 2008 e dichiarato nel 2009. Verrà rilasciato un codice ed entro 10 giorni occorrerà recarsi presso un'agenzia della** Banca Intesa-Sanpaolo** per effettuare il pagamento, in caso contrario la prenotazione decadrà. In seguito i buoni verranno recapitati a domicilio.

**L'assegnazione **dei buoni vacanza avverrà seguendo l'ordine cronologico delle prenotazioni, fino all'esaurimento del fondo disponibile di 5 milioni di euro. Occorrerà quindi effettuare in fretta le prenotazioni, in caso contrario dopo il prosciugamento delle risorse disponibili queste verranno automaticamente inserite in una lista d'attesa.

I buoni vacanze non utilizzati potranno essere rimborsati ma per ottenere il** rimborso** occorrerà una richiesta scritta entro trenta giorni dalla scadenza dei singoli buoni: il rimborso sarà relativo alla quota versata dal privato, al netto di un contributo per spese pari al 4% (+ IVA) del valore dei buoni restituiti, e comunque non inferiore venti euro per singola operazione di rimborso.
