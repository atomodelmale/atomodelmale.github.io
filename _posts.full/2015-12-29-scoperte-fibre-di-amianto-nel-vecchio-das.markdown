---
author: Il Gorgonauta
comments: true
date: 2015-12-29 22:01:45+00:00
layout: post
link: http://www.atomodelmale.it/2015/12/29/scoperte-fibre-di-amianto-nel-vecchio-das/
slug: scoperte-fibre-di-amianto-nel-vecchio-das
title: Scoperte fibre di amianto nel vecchio DAS
wordpress_id: 16368
categories:
- Notizie
- Salute
tags:
- Amianto
---

![DAS anni 70](http://www.atomodelmale.it/wp-content/uploads/2015/12/DAS-anni-70-300x212.png)Una ricerca dell'Ispo, l'Istituto di prevenzione oncologica della Asl di Firenze e dell'Università del capoluogo toscano, ha reso noto che in passato sono state utilizzate fibre di amianto nel DAS, un celebre gioco per bambini molto in voga negli anni 60 e 70.

Il DAS, quei panetti di argilla artificiale che si modellavano e si indurivano prendendo le forme più varie, venne prodotto a Lastra a Signa dalla Adica Pongo, in una fabbrica alla periferia di Firenze. Fra il 1965 e il 1966 venne commercializzato in polvere, poi fino al 1975 in pasta.


Secondo lo studio pubblicato dalla rivista scientifica "Scandinavian Journal of Work Environment and Health", i panetti di DAS possono aver causato esposizione alle fibre rischiose a un'ampia varietà di consumatori fra il 1963 e il 1975. "Nel corso di 13 anni, sono state prodotte e vendute circa 55 milioni di confezioni di DAS . Il numero di utenti è difficile da stimare, ma può essere nell'ordine di milioni" si legge nello studio.

La scoperta non fa riferimento al DAS attualmente in produzione. La F. I. L. A. Fabbrica Italiana Lapis ed Affini, che dal 1994 produce e distribuisce la pasta DAS, precisa come "il prodotto in commercio in Italia e all'estero è perfettamente sicuro e pienamente conforme alle normative vigenti. Sia in ambito comunitario che negli Stati Uniti, la composizione del DAS in termini di formulato è stata esaminata da organismi accreditati, che ne hanno confermato la piena sicurezza per l'utilizzo da parte di bambini ed adulti".

L'azienda ribadisce che "lo studio condotto dall'Ispo sulla possibile presenza di fibre di amianto nella composizione del DAS si riferisce, come correttamente specificato, alla pasta DAS che veniva prodotta e commercializzata da Adica Pongo tra il 1963 e il 1975, molti anni prima dell'acquisizione di quest'ultima da parte di F. I. L. A., avvenuta nel 1994. Pertanto, il DAS cui fanno oggi riferimento i mezzi di informazione era un prodotto realizzato da un'azienda diversa da F. I. L. A., totalmente differente dalla pasta DAS prodotta e distribuita da F. I. L. A. dal 1994 in avanti".


