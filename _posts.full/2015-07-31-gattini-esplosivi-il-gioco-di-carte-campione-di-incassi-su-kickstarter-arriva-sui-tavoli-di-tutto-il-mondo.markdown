---
author: thesave
comments: true
date: 2015-07-31 07:45:28+00:00
layout: post
link: http://www.atomodelmale.it/2015/07/31/gattini-esplosivi-il-gioco-di-carte-campione-di-incassi-su-kickstarter-arriva-sui-tavoli-di-tutto-il-mondo/
slug: gattini-esplosivi-il-gioco-di-carte-campione-di-incassi-su-kickstarter-arriva-sui-tavoli-di-tutto-il-mondo
title: Gattini Esplosivi! Il gioco di carte campione di incassi su Kickstarter arriva
  sui tavoli di tutto il mondo.
wordpress_id: 15889
categories:
- giochi
tags:
- Giochi
---

![exploding kittens](http://www.atomodelmale.it/wp-content/uploads/2015/07/exploding-kittens-300x225.png)Vi piacciono i gatti? E le esplosioni? E i laser? E le pecore?!
Se avete risposto "si" ad almeno una delle domande sopra dovete provare "Exploding Kittens" il gioco più supportato (con più backers) della storia di Kickstarter con all'attivo 8.78 milioni di dollari (8.780.000!!1!).

Ampiamente raggiunto l'obiettivo della campagna, i backers di tutto il mondo si vedranno recapitare nei prossimi giorni la prima copia del gioco, inventato da Elan Lee e Shane Small e illustrato da Matthew Inman, la "matita" dietro il sito [The Oatmeal](http://theoatmeal.com/).



Ma che è sto "Exploding Kittens"? È un gioco di carte in cui ogni giocatore deve estrarre una carta da un mazzo. Chi trova il gattino esplosivo è destinato a "[riposare a pezzi](https://youtu.be/7PUl9l2P540)", a meno che il malcapitato giocatore non abbia in mano una carta "defuse" (disinnesco) con la quale distrarre il felino. In alternativa, i giocatori possono evitare di pescare il gattino esplosivo giocando le carte azione, ognuna con un effetto diverso: alcune permettono di guardare la prossima carta da estrarre, di saltare il proprio turno, di rimescolare il mazzo, di passare la carta pescata al giocatore a fianco, etc.

![exploding kittens cards](http://www.atomodelmale.it/wp-content/uploads/2015/07/exploding-kittens-cards.png)

A detta degli autori, il gioco è come una roulette russa a tema felino. Chi lo ha provato in anteprima, ha confermato che il gioco, con al massimo 20 minuti di durata, è leggerissimo e veloce, diventando sempre più intenso a mano a mano che le carte della pila diminuiscono --- ed aumentano le possibilità di pescare l'odiato felino esplosivo. Le carte azione permettono di sviluppare molte strategie diverse, tutte incentrate sul far esplodere gli altri giocatori e rimanere l'ultimo sopravvissuto all'attacco gattesco.

Il gioco è perciò un perfetto filler per una pausa, per iniziare o terminare una sessione di giochi o per introdurre i "novizi" ai giochi da tavolo. Le illustrazioni --- e la comicità --- di Oatmeal sono una delle colonne portanti del gioco e ne costituiscono un buon 80-90% dell'atmosfera.

Per ora il gioco è localizzato in Inglese ed inviato ai soli backers ma i presupposti per farlo diventare un gioco "da scaffale" tradotto in più lingue ci sono tutti. Beware the Kittens!
