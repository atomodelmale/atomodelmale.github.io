---
author: thesave
comments: true
date: 2011-02-27 13:50:28+00:00
layout: post
link: http://www.atomodelmale.it/2011/02/27/emicrania-cervicale-e-mal-di-schiena-come-batterli-migliorando-la-propria-postura/
slug: emicrania-cervicale-e-mal-di-schiena-come-batterli-migliorando-la-propria-postura
title: Emicrania, Cervicale e Mal di Schiena, come batterli migliorando la propria
  postura
wordpress_id: 9110
categories:
- Salute
tags:
- Lavoro
---

![](http://www.atomodelmale.it/wp-content/uploads/2011/02/back-pain.jpg)Il **mal di schiena** ha sempre accompagnato l’uomo nel corso dei millenni, sia per un’estenuante vita passata sui campi che per le interminabili ore trascorse ripetendo gesti meccanici nella catena di montaggio, la **schiena** è uno dei primi campanelli a suonare, insieme a **emicranie**, **mialgie**, **nevralgie** e nostalgie -- ok questo non c’entra, ma il discorso è chiaro.

Anche al giorno d’oggi, in cui il lavoro è diventato **più** **ergonomico**, leggero ed “umano”, rimangono sempre gli stessi problemi di un tempo: il corpo umano è stato ottimizzato per **muoversi**, per scappare, lanciare, **nascondersi** e qualsiasi altra pratica lo aiutasse a sottrarsi dalla caccia dei predatori e gli consentisse un giorno in più di sopravvivenza.

In tutto questo non era certo compresa **l’abilità di rimanere seduto sul proprio deretano** per ore e ore davanti ad un pannello luminoso, muovendo freneticamente gli arti superiori su un altro pannello pieno di tasti o scuotendo qua e là un “tubero” di plastica.

Per questo anche poche ore passate davanti allo schermo del nostro PC -- così come davanti a console di gioco o anche solo guardando la televisione -- possono generare nel malcapitato utente i tipici sintomi dovuti a **posizioni posturali sbagliate** assunte per tempi prolungati.

**Tutta questione di postura**

Mantenere una buona postura in ogni momento della giornata è la base per evitare tutti i sintomi descritti in precedenza.

Assumere una buona postura non riguarda solo la propria postazione di lavoro quando piuttosto **l’acquisizione di un’abitudine **che permetta al proprio corpo di stare in piedi, camminare, sedere e stendersi **prevenendo inutili sforzi **da parte dei muscoli e dei tendini per assumere posizioni innaturali.

Analizziamo i metodi migliori per conservare una buona postura durante la giornata.




    
  * **![](http://www.atomodelmale.it/wp-content/uploads/2011/02/neckache-at-the-computer1-300x198.jpg)Seduti**

    
    * Il problema - i problemi nascono dal **carico di lavoro extra assegnato alla colonna vertebrale **che deve mantenere una** posizione statica per un lungo periodo di tempo**.

    
    * La soluzione - è buona pratica, sedendo su una sedia, avere un **supporto** espressamente creato per reggere il peso della **regione lombare**. Se non volete o potete cambiare la sedia su cui lavorate, esistono dei supporti montabili ad hoc poco costosi. Se lavorate molto al computer è consigliato **mantenere la cornice superiore dello schermo a livello dei vostri occhi**, così come usare una sedia con i braccioli la cui altezza mantenga a **90° l’inclinazione braccio-avambraccio**, allo stesso modo del tavolo. Se l’altezza della sedia è regolabile assicuratevi di toccare terra con tutta la pianta dei piedi in modo che anche l’angolo **gamba-coscia sia di 90°**. Sedie col poggiatesta non sono indispensabili ma fortemente consigliate.




    
  * **In Piedi**

    
    * Il problema - quante volte vi è capitato di camminare o rimanere in piedi con **le mani in tasca**? Il sottoscritto in primis, ma è uno dei migliori modi per incurvare la schiena e accumulare tensione sulle giunture delle spalle.

    
    * La soluzione - quando si sta in piedi è sempre bene mantenere una corretta posizione lasciando le** braccia lungo i fianchi**, mantenendo **i piedi leggermente divaricati **-- circa la distanza tra le spalle. Un buon esercizio per giudicare la propria postura verticale è appoggiarsi contro un muro -- dritto, ovviamente -- se notate che, assumendo una posizione abituale, la testa tende a rimanere distante dal muro è sintomo di una postura scorretta -- anche qui il sottoscritto paga pegno, me tapino!.




    
  * **![](http://www.atomodelmale.it/wp-content/uploads/2011/02/sleep.jpeg)Dormendo**

    
    * Il problema - dormendo è facile assumere posture scorrette che **inarcano la schiena**, **comprimono gli organi interni** e **tendono muscoli** che al contrario dovrebbero rilassarsi perché finalmente distesi dopo una giornata di lavoro.

    
    * La soluzione - la migliore soluzione è **dormire supini**, così da scaricare tutto il peso della colonna vertebrale sulla superficie del materasso, mantenendo le braccia parallele al corpo. In questo caso è indicato l’uso di un **cuscino piatto** che non distanzi troppo la testa dal letto e di un altro **cuscino sotto le ginocchia** per evitare l'inarcamento della schiena. Per chi invece non riesce ad addormentarsi “di schiena”, preferendo una posizione sul lato è indicato l’**uso di uno cuscino tra le ginocchia** per ridurre lo sforzo della regione lombare oltre ad un **cuscino ortopedico per la testa **che sostenga il collo.






**Esercizi per tutte le stagioni**

Oltre ai metodi per mantenere una** postura rilassante per tempi prolungati** è consigliato rompere la monotonia della stessa posizione regolarmente, anche tramite semplici **esercizi di stretching per braccia, collo e schiena** in modo da aiutare la circolazione e migliorare la flessibilità dei muscoli, che fino a quel momento sono stati in tensione.

[![](http://www.atomodelmale.it/wp-content/uploads/2011/02/Esercizi1-300x198.jpg)](http://www.atomodelmale.it/wp-content/uploads/2011/02/Esercizi1.jpg)



(Clicca sull'immagine per ingrandirla)



Per tutti gli amanti degli esercizi ginnici sono consigliati soprattutto quelli volti a **rinforzare i muscoli lombari e gli addominali**, che se ben addestrati alleggeriscono il pesante fardello della colonna vertebrale.


