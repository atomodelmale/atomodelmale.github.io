---
author: Il Gorgonauta
comments: true
date: 2013-07-21 13:35:45+00:00
layout: post
link: http://www.atomodelmale.it/2013/07/21/supersport-muore-a-mosca-pilota-italiano/
slug: supersport-muore-a-mosca-pilota-italiano
title: Supersport, muore a Mosca pilota italiano
wordpress_id: 13477
categories:
- Motori
tags:
- Mosca
- Motociclismo
---

![incidente-supersport-russia](http://www.atomodelmale.it/wp-content/uploads/2013/07/incidente-supersport-russia-300x207.png)Ennesima tragedia nel mondo del motociclismo. Dopo Marco Simoncelli, un altro pilota italiano perde la vita durante una corsa. La vittima è il 25enne **Andrea Antonelli**, morto dopo essere rimasto coinvolto in un incidente avvenuto all'inizio della gara di **Supersport**, la categoria cadetta della Superbike, in programma a Mosca.

Il pilota, nato di Castiglione del Lago, ha perso il controllo della Kawasaki nel corso del primo giro ed è caduto venendo investito dalla Honda di Lorenzo Zanetti che non è riuscito ad evitarlo. Antonelli è stato immediatamente soccorso e trasportato nel centro medico del circuito: data la gravità della situazione, i medici hanno preferito non rischiare il trasporto in elicottero verso l'ospedale più vicino.

Subito intubato, Antonelli non ha ripreso conoscenza ed è morto poco dopo a causa del violentissimo colpo subito. La gara di Supersport, che era stata inizialmente sospesa e riprogrammata per le 13.00, è stata definitivamente annullata a seguito dell'incidente mortale. Stessa sorte per la  gara-2 di Superbike, prevista per il pomeriggio di oggi.


Antonelli aveva debuttato nel Mondiale Supersport nel 2012 e nelle qualifiche di Mosca aveva conquistato il suo miglior risultato di sempre, un quarto tempo che gli aveva permesso di partire in seconda fila nello schieramento. Il pilota proveniva dal Mondiale Superstock, dove ha militato dal 2008 al 2011. Nell'Europeo Superstock 600 e nella Superstock 1000 era salito per 14 volte sul podio.
