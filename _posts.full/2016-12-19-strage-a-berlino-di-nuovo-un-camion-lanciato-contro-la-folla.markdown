---
author: Il Gorgonauta
comments: true
date: 2016-12-19 22:55:27+00:00
layout: post
link: http://www.atomodelmale.it/2016/12/19/strage-a-berlino-di-nuovo-un-camion-lanciato-contro-la-folla/
slug: strage-a-berlino-di-nuovo-un-camion-lanciato-contro-la-folla
title: Strage a Berlino, di nuovo un camion lanciato contro la folla
wordpress_id: 17462
categories:
- Notizie
- Terrorismo
tags:
- Berlino
---

![](http://www.atomodelmale.it/wp-content/uploads/2016/12/attentato-berlino-camion-folla-video-morti-300x176.jpg)Un camion lanciato tra la folla che affollava un mercatino di Natale a Berlino. Questa la dinamica dell'attentato che ha sconvolto la capitale tedesca.

Il bilancio, del tutto provvisorio, parla di 9 morti e una cinquantina di feriti, alcuni dei quali ricoverati in gravi condizioni.


L'attentato ricorda, nella sua dinamica, i tragici fatti di Nizza dello scorso luglio. Anche in questo caso un lungo tir, di colore nero, si è lanciato in una corsa folle tra le persone che passeggiavano nel mercatino di Natale di Berlino.

L'attacco è accaduto intorno alle 20,15 a Breitscheidplatz, nei pressi della Kurfuerstendamm, vicino alla chiesa intitolata al Kaiser Guglielmo, nella zona più commerciale e affollata della parte occidentale della città, nei pressi dei grandi magazzini KaDeWe e del centro commerciale Europa Center.

A quanto pare a bordo del tir si trovavano due persone. Una sarebbe rimasta uccisa nel corso del conflitto a fuoco con le forze dell'ordine, l'altra è scappata dall'abitacolo ma poi è stata arresta dalla polizia dopo una breve fuga.

Il tir possiede targhe polacche, era partito dall'Italia per fare rientro in Polonia. Lo scrive il _Guardian_ secondo cui il mezzo doveva fermarsi a Berlino per consegnare il carico e il conducente, cugino del proprietario dell'azienda di trasporti polacca, aveva detto di volersi fermare per la serata. Ci sono forti sospetti, afferma il _Guardian_ online, che il mezzo sia stato rubato e l'autista sequestrato durante il viaggio. Di quest'ultimo non si hanno più notizie dal pomeriggio.

Al momento non c'è stata una rivendicazione ufficiale dell'attentato. La sua dinamica, molto simile a quella della strage di Nizza, lascia però spazio a pochi dubbi. Allora i morti furono 86.
