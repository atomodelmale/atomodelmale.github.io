---
author: Il Gorgonauta
comments: false
date: 2007-11-17 11:53:47+00:00
layout: post
link: http://www.atomodelmale.it/2007/11/17/manuale-dinfedelta-per-uomini-sposati/
slug: manuale-dinfedelta-per-uomini-sposati
title: Manuale d'infedeltà per uomini sposati.
wordpress_id: 871
categories:
- Blog
- Cinema
- Commedia
tags:
- Matrimonio
---

![](http://www.atomodelmale.it/wp-content/uploads/2008/10/ithinkilovemywife.jpg)**Trama**. Richard Cooper, è un uomo che nella vita ha ottenuto tutto : un buon lavoro, una bella moglie e 3 figli. Nell'apparenza una famiglia modello. Tuttavia quando una sua ex compagna di scuola giunge a fargli visita per chiedergli un favore, le certezze vacillano : il matrimonio, il lavoro e l'intero suo stile di vita sono in discussione. A Richard non rimane altro che fare le sue scelte.

**Recensione**. Un piccolo film, una commedia che non dice molto. Il tema è quello del tradimento e la pellicola lo ricorda dall'inizio alla fine. Il nostro protagonista, come ho detto, ha raggiunto molti traguardi e occupa di per sé una posizione che molti potrebbero invidiare. Tuttavia la perfezione è assai difficile da raggiungere anche nel matrimonio perfetto e dietro di essa si cela un insormontabile problema : il sesso. Già qui potrei sormontare la pellicola di critiche dato che assumere come parametro della propria vita l'attività sessuale e mettere davanti ai sentimenti il desiderio mi sembra eccessivo. Ma andiamo oltre. La vita scorre tranquilla, ok si guarda ma non si tocca, ma ecco arrivare Kitty, bellissima ragazza in cerca di un lavoro e di un amico. Lei si mette in mostra e il povero/stupido Richard ha il suo bel da bel fare nel mantenere la giusta distanza. Ci riuscirà?

<!-- more -->


Per il resto, c'è poco da discutere. L'unico tema forse apprezzabile è quello della **quotidianità** : essa pone un limite di sopportazione? Occorre chiedersi infatti se la normalità stufa, se non si può resistere alle tentazioni, e ancora, se bisogna accontentarsi di quello che si ha. Il film, da parte sua, offre la risposta, che ovviamente non anticipo e costituisce, per me, l'unico momento non piatto e banale del film. Aggiungiamo qualche considerazione sugli uomini di colore, qualche monologo a tratti filosofico e il piatto è servito. Nel frattempo si passa più di un ora chiedendosi quanto tempo ci vorrà per concludere una vicenda che potrebbe benissimo risolversi in 10 minuti.

**I personaggi**. Ecco Richard, alias Chris Rock, che affronta forse la sua crisi più grande, Kitty, viscida opportunista con un gran aspetto fisico, Brenda la mogliettina premurosa ma tenace di Cooper e infine un suo collega, interpretato da _Steve Buscemi_, che offre consigli e cerca di salvare l'amico dal disastro. Aggiungiamo la presenza di Edward Herrmann, noto per la serie televisiva _Una mamma per Amica_ e altri ruoli sul grande schermo.

Chiudo con un ultimo interrogativo : per una donna si può perdere tutto?

Il Gorgonauta.

