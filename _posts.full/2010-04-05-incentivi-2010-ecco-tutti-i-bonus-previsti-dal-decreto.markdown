---
author: Radio Rebelde
comments: true
date: 2010-04-05 18:29:24+00:00
layout: post
link: http://www.atomodelmale.it/2010/04/05/incentivi-2010-ecco-tutti-i-bonus-previsti-dal-decreto/
slug: incentivi-2010-ecco-tutti-i-bonus-previsti-dal-decreto
title: Incentivi 2010. Ecco tutti i bonus previsti dal decreto.
wordpress_id: 7121
categories:
- Economia
- Italia
tags:
- '2010'
- Bonus
- Decreto
- Eco-Case
- Elettrodomestici
- Incentivi
---

[![](http://www.atomodelmale.it/wp-content/uploads/2010/04/incentivo-300x165.jpg)](http://www.atomodelmale.it/wp-content/uploads/2010/04/incentivo.jpg)Domani, con la pubblicazione sulla Gazzetta ufficiale, entra in vigore il **decreto attuativo sugli incentivi 2010**: i venditori avranno a disposizione una decina di giorni per registrarsi in un apposito elenco prima di poter attivare l'effettiva erogazione degli incentivi ai consumatori.

Da **giovedì 15 aprile** consumatori e imprese potranno cominciare ad acquistare i prodotti con gli incentivi, di cui si potrà beneficiare sino alla fine dell'anno, salvo che i fondi non vengano esauriti prima.

In particolare, per i motocicli il bonus totale è di 12 milioni di euro, per le cucine componibili 60 milioni e stesso importo per le agevolazioni agli immobili ad alta efficienza energetica. Cinquanta milioni sono destinati agli elettrodomestici (lavastoviglie, forni elettrici e piani cottura, cucine a gas, cappe climatizzate, pompe di calore per acqua calda), 20 milioni alle nuove attivazioni di linee telefoniche a banda larga per i giovani fra i 18 e i 30 anni (ciascuno avrà un bonus da 50 euro). Otto milioni andranno per l'acquisto di nuovi rimorchi e semirimorchi, 20 per le macchine agricole e movimento terra, 20 milioni per motori fuoribordo e stampi per scafi da diporto. Quaranta per le gru a torre per l'edilizia. Dieci per l'acquisto di inverter, motori ad alta efficienza energetica, Ups e batterie di condensatori.<!-- more -->



_**Ecco tutti i Bonus del decreto incentivi:**_

**Acquisto di eco-case**. L'incentivo di maggio rilievo è quello per l'acquisto di eco-case. In base all'effettivo risparmio energetico si possono ottenere incentivi fino a 7mila euro.

**Cucine componibili complete di elettrodomestici efficienti.** È previsto uno sconto del 10% del costo e nel limite massimo di singolo contributo pari a 1.000 euro, per la sostituzione dei mobili per cucina in uso con cucine componibili ed elettrodomestici da incasso ad alta efficienza.

**Elettrodomestici** (lavastoviglie, cucina da libera installazione, cappe, forni elettrici, scalda acqua a pompe di calore, stufe). Sconto del 20% del preso di acquisto. Contributo massimo da 80 a 500 euro a seconda del prodotto.

**Gru a torre per l'edilizia**. Per le gru a torre che si usano nell'edilizia bonus del 20% del costo, con un valore massimo di 30mila euro.

**Inverter, motori ad alta efficienza, batterie per il rifasamento, Ups.** Bonus per 20% del prezzo di acquisto. Contributo massimo da 40 a 200 euro a seconda del prodotto.

**Immobili ad alta efficienza energetica.** Contributo per un importo pari a 116 euro a metro quadrato (con un massimo di 7mila euro) per la classe A e 83 euro al metro quadro (con un massimo di 5mila euro) per la classe B.

**Linee veloci di connessione a Internet**. Contributo di 50 euro a favore di persone fisiche tra i 18 e i 30 anni per una nuova attivazione di banda larga. L'importo complessivo stanziato per questa misura è 20 milioni.

**Macchine per uso agricolo e industriale**. Bonus del 10% sul prezzo di acquisto legata a un pari sconto da parte del rivenditore.

**Motocicli Euro 3**. Sostituendo un Euro 0 o Euro 1 con un motociclo nuovo, per motori fino a 70 kw, senza limiti di cilindrata, di categoria euro 3 si potrà avere un incentivo per il 10% del costo e nel limite massimo di singolo contributo pari a 750 euro.

**Motori nautici**. Sconto del 20% con tetto di mille euro, per la sostituzione di motori fuoribordo di vecchia generazione con nuovi motori a basso impatto ambientale fino alla potenza di 75 kw.

**Nautica da diporto (motori fuoribordo e stampi per scafi)**. Per i motori fuoribordo bonus del 20% del prezzo di acquisto e contributo massimo di mille euro. Stampi per scafi non nocivi per la salute dei lavoratori, contributo massimo di 200mila euro.

**Realizzazione dei campionari tessili**. Previsto un sostegno fiscale per la realizzazione dei campionari tessili.

**Rimorchi e semirimorchi**. Contributo di 3mila euro per rimorchio con Abs e 4mila euro con Abs più Esp a fronte di radiazione.

**Scooter elettrici/ibridi**. Chi vuole salire su un motociclo con alimentazione elettrica doppia o esclusiva potrà ottenere uno sconto del 20% fino a un massimo di 1.500 euro.

**Trattori**. Si potrà ottenere uno sconto del 10%, a patto che il venditore pratichi uno sconto analogo.
