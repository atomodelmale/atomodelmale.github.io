---
author: Il Gorgonauta
comments: true
date: 2009-04-23 19:18:32+00:00
layout: post
link: http://www.atomodelmale.it/2009/04/23/imola-no-ronde-si-assistenti-civici-con-il-progetto-imolattiva/
slug: imola-no-ronde-si-assistenti-civici-con-il-progetto-imolattiva
title: Imola, no Ronde si Assistenti civici. Con il progetto ImolAttiva.
wordpress_id: 4620
categories:
- Imola e Dintorni
- Sicurezza
- Società
tags:
- Città
- Imolattiva
- Ronde
---

A **Imola **presto le **ronde** per le vie della città? Poco probabile, anzi forse impossibile dopo la cancellazione dal _decreto sicurezza_, fresco di approvazione, della parte relativa alla sicurezza "fai da te" (che comunque sarà inserita in un apposito disegno di legge in discussione dal 27 aprile). Ma anche perché nella nostra realtà locale si discute su un progetto di sicurezza partecipata, denominato** _ImolAttiva_**, che prevede di portare in strada assistenti civici con la collaborazione delle associazioni cittadine.

Dopo l'approvazione da parte della giunta del relativo progetto i tempi potrebbero accorciarsi e già a fine giugno i primi volontari potrebbero agire sulle strade (approvazione del consiglio comunale permettendo).

Ma quali in concreto i** compiti** di questi assistenti civici? Essi potranno prevenire ed individuare situazioni e problematiche di potenziale rischio (avvisando successivamente le autorità competenti), raccogliere segnalazioni, informare i cittadini sui provvedimenti comunali oppure promuovere la convivenza, la moderazione dei conflitti, il rispetto della legalità e il dialogo tra le persone. Ma anche sensibilizzare i cittadini e rafforzare il loro senso di appartenenza alla comunità locale.

<!-- more -->


Non potranno invece in alcun caso procedere ad arresti, accertare violazioni della legge o pretendere l'esibizione di documenti. **Circoleranno di giorno**, non di notte, e saranno presenti ovunque lo si riterrà opportuno, sopratutto presso luoghi socialmente rilevanti.

Il Comune ha già pubblicato un **avviso per la ricerca di volontari** (presente sul relativo [sito internet](http://www.comune.imola.bo.it/)) rivolto a tutti i cittadini italiani e stranieri, maggiorenni, aderenti ad una associazione di volontariato, di promozione sociale, culturale o sportiva della città con le quali l’Amministrazione comunale stipulerà apposite convenzioni.

Gli interessati dovranno presentare le richieste entro il 9 di maggio alle ore 12.30 e poi una volta selezionati seguiranno un corso organizzato dalla polizia municipale. Costo per formare i volontari (se ne provedono almeno una cinquantina) si stima intorno ai 50.000 euro.
