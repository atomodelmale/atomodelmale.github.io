---
author: Il Gorgonauta
comments: true
date: 2013-07-15 22:15:57+00:00
layout: post
link: http://www.atomodelmale.it/2013/07/16/cina-ragazza-muore-mentre-risponde-alliphone-5/
slug: cina-ragazza-muore-mentre-risponde-alliphone-5
title: Cina, ragazza muore mentre risponde all'iPhone 5
wordpress_id: 13467
categories:
- Telefonia
tags:
- Cina
---

![iPhone 5](http://www.atomodelmale.it/wp-content/uploads/2013/07/iPhone-5-300x209.jpg)Una tragedia ancora tutta da chiarire e che vede protagonista, oltre alla vittima, l'ultimo gioiellino di casa Apple, l'**iPhone 5**. Una 23enne cinese, di professione hostess, è morta folgorata nel rispondere a una telefonata sul suo dispositivo, mentre questo era in carica, attaccato a una presa elettrica.

La tragedia è avvenuta in Cina. A raccontarlo è il quotidiano _Daily Mail_, secondo cui la giovane, Ma Ailun, un'ex hostess della China Southern Airlines, avrebbe ricevuto un violento elettrochoc dal cellulare. Accasciatasi al suolo, la ragazza è stata immediatamente trasportata in ospedale, ma i medici non sono riusciti a rianimarla. Questa la ricostruzione dell'accaduto secondo quanto raccontato dalla famiglia.

L'Apple, così come reso noto dalla stessa azienda statunitense in un'email, ha avviato un'indagine di sicurezza sul suo ultimo smartphone. La sorella della vittima ha spedito un tweet  sul sito cinese di microblogging Sina, invitando gli utenti a fare attenzione.


L'incidente non è il primo che vede coinvolti dei telefonini, seppur con esiti e dispositivi del tutto diversi. Recentemente anche Samsung è stata al centro di una vicenda che ha visto coinvolta una ragazza, fortunatamente non in pericolo di vita, ma che ha riportato ustioni di terzo grado. Nell'occasione, il suo smartphone, un Galaxy S3, è esploso senza preavviso in una tasca dei pantaloni, ferendo la donna.
