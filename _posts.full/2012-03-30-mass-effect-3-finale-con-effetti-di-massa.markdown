---
author: thesave
comments: true
date: 2012-03-30 14:36:01+00:00
layout: post
link: http://www.atomodelmale.it/2012/03/30/mass-effect-3-finale-con-effetti-di-massa/
slug: mass-effect-3-finale-con-effetti-di-massa
title: Mass Effect 3 - Finale, con Effetti di Massa
wordpress_id: 11403
categories:
- Videogiochi
tags:
- Futuro
- Galassia
- Massa
- Spazio
- Universo
- Via Lattea
---

La versione per PC dell'ultimo capitolo di **Mass Effect** è uscita da neanche un mese -- inizio Marzo 2012 -- ed ha già scatenato **un "effetto di massa" senza pari**.

Ma andiamo con ordine.

**Mass Effect**

![](http://www.atomodelmale.it/wp-content/uploads/2012/03/MassEffect01-300x140.jpg)Nel settore dei videogames il nome **BioWare** è diventato un sinonimo -- o forse sarebbe meglio dire "estensione" -- del termine Role Playing Game -- Gioco di Ruolo. Grazie a titoli come Baldur's Gate, Neverwinter Nights o Star Wars: Knights of the Old Republic, BioWare si è distinta per aver innovato un genere fin troppo ricliclato, riportando la trama, rigorosamente non lineare, al centro della scena.

A metà **2008** BioWare pubblica Mass Effect, **gioco di ruolo fantascientifico ambientato in un universo futuribile** -- 22° secolo -- in cui gli umani sono una delle più giovani razze intelligenti di una galassia sempre più piccola e popolosa. Grazie alla scoperta di un'antichissima tecnologia aliena ritrovata su Marte, l'umanità viene a conoscenza dei **Portali**, manufatti presenti in tutta la galassia, che, sfruttando un **fenomeno chiamato "Effetto di Massa"**, permettono alle astronavi di viaggiare per la galassia a** velocità superluminali**.

L'umanità, riunita nell'Alleanza, realizza di non essere sola nell'universo e va, insieme alle razze più rilevanti dello scacchiere politico galattico -- Asari, Turian e Salarian --, ad occupare il proprio posto nella **Cittadella**, un'enorme base spaziale costruita da un'antica civiltà, **sede della diplomazia galattica**.

Protagonista delle vicende narrate nella trilogia è **Shepard**, **capitano della Normandy**, la più veloce e tecnologicamente avanzata nave dell'Alleanza. Shepard viene incaricato di trovare una** sonda Prothean** -- la razza estinta che si ritiene creò i Portali -- su Eden Prime, un pianeta coloniale terrestre.


Il ritrovamento della sonda farà scoprire a Shepard l'**incombente minaccia rappresentata dalle forme di vita sintetica** -- intelligenze artificiali -- Geth e dall'avvento dei terribili **Razziatori**. Informato dell'accaduto, il Consiglio della Cittadella nomina Shepard **Spettro** -- corpo d'elite sopra le comuni leggi e che risponde solo al Consiglio -- e lo invia ai quattro angoli della galassia per risolvere l'enigma rivelatogli dalla sonda Prothean.




![](http://www.atomodelmale.it/wp-content/uploads/2012/03/MassEffect02-1024x323.jpg)


Nel corso del suo peregrinare Shepard incontrerà personaggi di ogni razza e tipo, costituendo una **squadra d'elite** che l'accompagnerà nelle proprie missioni, nel corso delle quali verrà messa alla prova la sua "**moralità**", tramite **scelte che modificheranno l'andamento della storia stessa**.

Il primo capitolo dell'avventura si conclude con la **vittoria di Shepard sui Razziatori**, grazie anche al provvidenziale intervento della flotta dell'Alleanza che, salvando tutte le altre specie, accresce il proprio ascendente all'interno del Consiglio.

**Mass Effect II**

![](http://www.atomodelmale.it/wp-content/uploads/2012/03/MassEffect03-213x300.jpg)Il secondo capitolo della storia del capitano Shepard** si apre con la sua morte**.

Benchè riesca a salvare il proprio equipaggio dall'attacco di una potentissima e misteriosa nave spaziale, il protagonista viene scaraventato nello spazio e muore per l'assenza di ossigeno.

Storia finita? Ovviamente no, perché** il corpo di Shepard**, recuperato da un'organizzazione segreta chiamata Cerberus, **viene rianimato grazie a pesanti innesti cibernetici**. Il novello -- ma meno "metallaro" -- RoboCop è stato riportato alla vita per un motivo: investigare sulle misteriose sparizioni di intere colonie umane.

Inviato su una delle colonie abbandonate, Shepard scopre che dietro alle sparizioni si cela una **sconosciuta ma avanzatissima razza insettiforme** che risponde al nome di "**Collettori**". Rientrato in possesso della Normandy -- o meglio della sua versione riveduta e corretta -- e affiancato da **alcune leve del precedente capitolo** e qualche **new entry**, Shepard dovrà scongiurare la nuova minaccia, scoprendo chi si cela dietro l'apparizione dei Collettori.

Il secondo episodio **bissa il successo del precedente**, evolvendo ulteriormente il grado di non linearità della trama ed introducendo i concetti di "**ruolo**" e "**lealtà**" dei membri dell'equipaggio: **approfondendo il rapporto con essi** e assegnando loro le **missioni che sfruttano le proprie abilità**, Shepard potrà contare su **alleati fedeli e preparati** che **aumenteranno le possibilità di successo** delle missioni e modificheranno profondamente l'esito del finale.

**Mass Effect III: sempre più Massa, sempre più Effetti!**

![](http://www.atomodelmale.it/wp-content/uploads/2012/03/MassEffect05-300x139.jpg)Il terzo e tanto atteso capitolo finale della storia del comandante Shepard.

Il capitano è appena arrivato** sulla Terra**, ma i Razziatori non gli danno tregua: memori dei grattacapi creatigli nei capitoli precedenti, decidono di** portare la guerra in casa del loro nemico giurato**, invadendo il pianeta blu e costringendo l'esercito dell'Alleanza ad una ritirata strategica.

Mentre sulla Terra viene approntata una resistenza, Shepard è incaricato di **investigare sui recenti ritrovamenti nel sito archeologico di Marte**. Lì verrà a conoscenza dei progetti di un nuovo artefatto, il **Crucibolo**, sviluppato dai Prothean per sconfiggere i Razziatori.

![](http://www.atomodelmale.it/wp-content/uploads/2012/03/MassEffect04-300x168.jpg)Shepard dovrà nuovamente girare in lungo e largo la galassia risolvendo enigmi e misteri a suon di blaster, recuperando **tutte le risorse possibili** e cercando di **unire in un'unica forza d'attacco** le specie incontrate.

L'ultimo capitolo della saga mantiene **altissimo il livello qualitativo **generale** del prodotto**.

La** sapiente amalgama di azione, trama e strategia** lascia al giocatore il tempo per dedicarsi a quello che preferisce, dandogli la libertà esplorare la galassia, approfondire la conoscenza del proprio equipaggio o compiere le missioni vere e proprie.

Il motore grafico è lo stato dell'arte, **sempre veloce e scalabile** con animazioni, mimica e modelli al **limite del** **fotorealismo **-- menzione d'onore per l'animazione degli occhi. Il tutto a servizio di una** trama a bivi** appezzabile particolarmente da chi ha giocato i capitoli precedenti, senza tralasciare le spiegazioni di rito per le nuove leve che hanno conosciuto la serie solo in questo capitolo.

Ultimo ma non meno importante il **sostanzioso comparto musicale** con brani -- nuovi o appartenenti ai precedenti capitoli -- sempre pronti a sottolineare o descrivere la frenesia delle azioni concitate, la gloriosità dei momenti epici o l'intimità che può crearsi tra il giocatore ed i personaggi a lui più vicini.

**Incazz Effect**

Tutto bene quel che finisce bene? Magari, il problema, che ha scatenato **l'ira di migliaia di fan** sfegatati, scaturisce dal finale della saga.

Benché fino all'ultima missione le scelte fatte dal giocatore ne influenzino l'esito, **con la Fine** -- quella con la F maiuscola --, **tutte le variabili messe in gioco** -- chi si è salvato, con chi ci si è alleati, che scelte morali sono state fatte, ecc. -- **vengono "azzerate"** e si giunge, con soluzione di continuità, sempre ai medesimi **3 finali a scelta** -- ormai conosciuti come **finale rosso, verde e blu**.

Comunque sia la scelta, il finale -- il momento topico che alcuni attendevano da 5 anni -- porta ad **un breve e sbrigativo filmato**, il cui contenuto cambia poco o niente rispetto alla scelta fatta dal giocatore, lasciando inoltre molte delle sotto-storie ancora "pendenti".



Scelta di stile? Errore dettato dalla fretta? Non si sa.

Fatto sta che, anche il sottoscritto, intanto che i credits finali scorrevano sullo schermo, si è domandato: _"Ma come? Tutto qua?_" e a quanto pare non devo essere stato il solo, dato che lo "zoccolo duro" dei fan della serie ha assalito -- virtualmente -- la BioWare con **messaggi di protesta** e istituendo addirittura **una petizione intitolata "Retake Mass Effect"**, con lo scopo di **costringere gli sviluppatori a realizzare un finale degno del titolo in questione**.

Il caso è interessante e **mai il finale di un videogioco ha creato un tale "Effetto di Massa" tra i fan**. Ora bisognerebbe chiedersi se sia effettivamente **diritto dei giocatori pretendere dal creatore di un'opera la riscrittura di un finale diverso** perché a loro non va a genio o se **l'opera, una volta pubblicata, debba rimanere invariata**, con buona pace delle critiche del pubblico.

Ai posteri l'ardua sentenza, intanto **BioWare ha già ammesso** di aver prestato attenzione alla faccenda, fornendo pubbliche scuse ai fan della serie e promettendo che, a breve, **tramite un DLC** -- Downloadable Content o contenuto scaricabile -- **sarà possibile ottenere dei finali più vari**, in modo da venire incontro alle proteste dei fan più esigenti.

Quando si dice:** Effetti di Massa**.


