---
author: Il Gorgonauta
comments: true
date: 2011-11-05 18:09:35+00:00
layout: post
link: http://www.atomodelmale.it/2011/11/05/genova-the-day-after/
slug: genova-the-day-after
title: Genova, the day after.
wordpress_id: 10787
image: uploads/2011/11/maltempo-genova-1.jpg
categories:
- Ambiente
- Italia
- Notizie
tags:
- Genova
- Liguria
---


6 morti. Decine di auto e motorini più o meno danneggiati. Una stima dei danni ancora tutta da verificare. E' questo il bilancio ancora del tutto provvisorio del violento **nubifragio** che ha colpito nella mattinata di venerdì la città di **Genova**.

Il **maltempo**, dopo le devastazioni provocate nei giorni scorsi anche in Toscana, ha di nuovo colpito la Liguria, provocando l'esondazione dei torrenti Bisagno, Fereggiano e Sturla e quindi l'allaggamento di alcune parti della città di Genova.

In città ora si lavora per ripristinare e ripulire dal **fango** le strade, le abitazioni e i negozi ma rimane ancora molto da fare. Sono infatti ancora decine le automobili e i motorini accatastati gli uni sugli altri, in un puzzle impazzito provocato dalla violenza delle acque.

Per agevolare i soccorsi e la rimozione dei detriti in città è scattato, dalle 7 di questa mattina, il divieto di circolazione delle auto private  mentre le scuole rimarranno chiuse anche nella giornata di lunedì. E ' stata invece riaperto, in uscita, il casello autostradale di Genova est. Rinviata, a causa dell'allagamento dello stadio Marassi, la partita Genoa -Inter.

6 le vittime, 4 donne e 2 bambine, tutte decedute in via Fereggiano. 5 di queste si erano rifugiate in un androne di un condominio per sfuggire all'ondata di piena ma l'acqua le ha comunque raggiunte e uccise. Al momento non si registra più nessun disperso.

Il maltempo, oltre a continuare a perseguitare la Liguria, dove continuano le piogge, si è spostato nelle regioni limitrofe. Come in Piemonte, con il rischio di esondazione di alcuni fiumi, e in Emilia Romagna, dove la Protezione civile ha emanato l'allerta per le piogge intense che potrebbero verificarsi nelle prossime ore, soprattutto nelle province di Parma e Piacenza.

A Genova, intanto, continua a piovere.
