---
author: thesave
comments: true
date: 2010-05-05 16:47:30+00:00
layout: post
link: http://www.atomodelmale.it/2010/05/05/assassins-creed-2/
slug: assassins-creed-2
title: Assassin's Creed 2
wordpress_id: 7313
image: uploads/2010/05/assassins-creed-2-1.jpg
categories:
- Videogiochi
tags:
- Altair
- Assassin's Creed
- Desmond Miles
- Ezio Auditore
---

Che sia un caso? Pochi giorni fa ho recensito il secondo capitolo della saga di Iron Man, scoprendo che sul blog non era mai stata scritta alcuna recensione del primo, stessa cosa accade per un videogioco – Assassin's Creed, come avrete già capito – **strana coincidenza o sintomo dell'imminente fine** prevista da Maya, Egizi e dal sempiterno Giacobbo?!

**The Story so Far**

![]({{ site.baseurl }}/uploads/2010/05/assassins-creed-20060921105332117.jpg)

Vediamo di riassumere in poche righe gli eventi accaduti all'inconsapevole  protagonista di questa storia, tale **Desmond Miles**, ragazzo sulla ventina, barista e **prelevato coattamente** dalla Abstergo – in latino significa "pulisco, depuro" – e costretto, suo malgrado, a **rivivere i ricordi** di **Altair**, un suo avo vissuto ai tempi delle **crociate**.

Con il dipanarsi della trama del primo capitolo scopriamo della **guerra occulta tra Assassini e Templari** per il dominio della **Terra Santa** che, a poco a poco, rivelerà di essere una battaglia ben più ampia, che contrapporrà le due fazioni rivali per il controllo di alcuni **manufatti antichissimi**, chiamati "**Frutto dell'Eden**" e capaci di controllare e sconvolgere le menti degli uomini.

Mica pizza e fichi.

In questo simpatico contesto fatto di **guerre religiose, massacri, squartamenti e sotterfugi**, Desmond viene proiettato, grazie ad un apparecchio avveniristico chiamato "**Animus**", nella mente e nel corpo del proprio antenato, tramite i ricordi rimasti "imbrigliati" nel proprio DNA. Il compito del protagonista – e del giocatore – sarà quello di "**sincronizzarsi**"**sui ricordi di Altair**, fino ad ottenere le informazioni sul Frutto dell'Eden utili alla Abstergo per rinvenire l'antico manufatto.

![]({{ site.baseurl }}/uploads/2010/05/assassins-creed-2-1.jpg)

Oltre alla trama ovviamente c'è il **gioco**, che mette al comando del giocatore il **furtivo assassino Altair** – membro dell'ordine degli **Hashshashin**, fedeli al **credo** che ha resero famoso il termine "assassino" e da il nome alla saga – impegnato nel dispensare **morti** più o meno **silenziose** per le città della Terra Santa (Gerusalemme, Acri, ecc). Ogni azione del protagonista sarà un gradino in più verso il fine ultimo di **recuperare il succitato Frutto**,**sconfiggere la minaccia Templare** e riportare la pace nella regione.

Tutto è ancora di più passando dall'**omicidio pubblico** all'**agguato in incognito**, **esplorando liberamente** le città medievali ricostruite con dovizia di particolari.

![]({{ site.baseurl }}/uploads/2010/05/assassins_creed_1080_3.jpg)

In aggiunta alla noiosa esplorazione "stradale", quelli dell'Ubisoft hanno ben pensato di dotare il loro assassino di **feline abilità arrampicatorie**, tanto che l'ambiente preferito dei giocatori sarà proprio sopra i tetti di case e fortificazioni, scrutando dall'alto città e abitanti, pronti a compiere il prossimo delitto.

Il primo capitolo, pur gravato da un **gameplay forse un po' troppo ripetitivo**, riscuote un **successo planetario** – grazie soprattutto ad una trama mai troppo lineare – tale da generare, oltre all'attesissimo seguito, un **brand** – quello di Assassin's Creed – che ha portato a produrre anche **libri** e **cortometraggi** basati sulla trama del gioco. Non male per un "giochino".

**Ezio Auditore da Firenze**

![]({{ site.baseurl }}/uploads/2010/05/assassins-creed-2.jpg)

Ed eccoci al **secondo capitolo** della storia di Desmond e dei suoi antenati assassini. La trama riprende esattamente dove l'avevamo lasciata nel primo episodio: **Desmond ha completato il compito** richiestogli dalla Abstergo, che vuole **eliminarlo**, ma prima ciò accada viene portato via da **Lucy**-- ispirata alla sbarazzina **Kristen Bell**, la quale presta oltre al viso, la voce --, l'assistente del dottor Vidic, che si rivela essere **un'assassina** infiltrata per liberare Desmond.

Dopo la **fuga dall'organizzazione,** Desmond viene messo al corrente della lotta – eterna – contro i templari e viene **arruolato tra le fila degli assassini**. Anche questa volta il malcapitato protagonista dovrà vestire i panni di un proprio avo, tale **Ezio Auditore da Firenze**, in modo da **carpire**, rivivendone le gesta, **le abilità degli assassini** che gli permetteranno di diventare – in poco tempo – un assassino provetto.

![]({{ site.baseurl }}/uploads/2010/05/Assassins-Creed3.jpg)

Desmond – e noi insieme a lui – si ritrova nuovamente catapultato nell'esistenza di un suo trisavolo, questa volta seguendo 23 anni della sua vita, ambientata nel **Italia  rinascimentale**, con il suo florilegio di **cultura, arte e sotterfugi** per la conquista del potere.

In questo contesto facciamo la conoscenza del giovane **Ezio**, scapestrato ragazzo appartenente ad una **famiglia  di  banchieri  fiorentini**, impegnato nel vivere la propria gioventù tra amori, scazzottate e saltimbanchi. Ma come diceva Lorenzo de Medici: "del doman' non v'è certezza" e infatti in men che non si dica il povero Ezio si ritrova la **famiglia decimata** da un complotto tramato ai danni del padre – Giovanni, già protagonista dei corti "Assassin's Creed: Lineage".

![]({{ site.baseurl }}/uploads/2010/05/Assassins-Creed4.jpg)

In cerca di **riscatto** e **vendetta**, Ezio scoprirà dell'appartenenza del padre alla setta degli Assassini e grazie agli **insegnamenti** di parenti ed alleati incontrati lungo il proprio viaggio, acquisirà **abilità ancora  migliori** di quelle a cui Altair ci aveva abituato.

Non vi nascondo che vedere riprodotta l'Italia rinascimentale così minuziosamente  – seppur con le "licenze" del caso –, con **dovizia di monumenti e luoghi famosi** – c'è anche una mini-guida nel gioco – è uno **spettacolo incredibile**, così come lo è l'intreccio della vicenda di Ezio con alcuni suoi contemporanei illustri – e qui altro che licenze – realmente esistiti come **Lorenzo  de  Medici**, **Leonardo  da  Vinci**, **Caterina  Sforza**,**Macchiavelli** o **Rodrigo  Borgia**.

![]({{ site.baseurl }}/uploads/2010/05/Assassins-Creed1.jpg)

**Il credo dell'assassino**

Oltre alla tumultuosa Firenze – che sarà visitata e visitabile a più riprese –, Ezio viaggerà il nord Italia rinascimentale, passando per le **torri** di **San  Gimignano**, alla **villa  di  famiglia** a **Monteriggioni** – dove potrà investire i propri denari in strutture e servizi da cui ricavare una rendita extra –, agli **Appennini**, fino alla corte di Caterina Sforza a **Forlì** e alla magica **Venezia**.

![]({{ site.baseurl }}/uploads/2010/05/Assassins-Creed6.jpg)

Durante tutto il suo viaggio potrà poi acquistare, presso i tantissimi **mercanti**, **medicine**, utili negli scontri più concitati, ma anche **armature** – che in seguito agli scontri si romperanno e dovranno essere riparate – **armi**, **vestiti,** ma anche **quadri** – i capolavori del tempo – e **mappe dei tesori** disseminati per tutte le città.

In aggiunta ad una **storyline  lunga ed appassionante,** che districherà lentamente la fitta trama principale, sono previste **missioni**"una tantum" **aggiuntive**, come la **consegna di messaggi a tempo**, **corse sui tetti**, **pestaggi** ed **assassinii su commissione**.

Se questo non bastasse, alle missioni già citate si affiancano la ricerca delle **pagine del codice** degli assassini e la **decodifica  dei  messaggi** lasciati dal fantomatico "**Soggetto 16**", che permetterà di **rileggere  la  storia** del mondo tramite gli occhi dei protagonisti – templari ed assassini – che sfruttando il Frutto dell'Eden hanno modificato il suo corso, fino a scoprire la sconcertante **verità** sulla **nascita  dell'uomo**.

![]({{ site.baseurl }}/uploads/2010/05/Assassins-Creed2.jpg)

Il **comparto  tecnico** – grafica e motore del gioco – è degno di cotanto zibaldone narrativo, le città, pur **gremite  di  abitanti**, non appesantiscono l'esperienza di gioco, che rimane comunque **scalabile** e **fluida**.

Lo **sviluppo** tanto **orizzontale** quanto **verticale** delle città – chiamarlo Level Design è riduttivo -- è **curato** in ogni suo particolare, tanto che ben poche volte si avrà l'idea di "essere già passati di lì", rendendo giustizia alla minuziosa architettura rinascimentale che tutto il mondo c'invidia.

![]({{ site.baseurl }}/uploads/2010/05/Assassins-Creed5.jpg)

I comandi – risentendo della provenienza consolara – sono semplici e benché Ezio esegua un **buon  numero  di  mosse** – in combattimento e movimento –, tutto è realizzabile tramite i soliti 4 tasti o una combinazione di essi. Peccato per le **scene  d'intermezzo** che, realizzate con lo stesso motore del gioco, risentano di un certa **plasticità nei  movimenti**, nonostante le espressioni facciali – aiutate dall'ottimo lavoro dei doppiatori nostrani – svolgano il loro compito.

Unico neo: un **mefistofelico  sistema anti-copia** inventato da Ubisoft che costringe il giocatore ad essere **sempre connesso ai server della casa madre**, se cade la connessione o il server s'impalla o vostra madre si mette a stendere il bucato sui cavi del telefono addio Ezio, Italia rinascimentale e compagnia bella.

Va bene contrastare la pirateria, ma non vi sembra di esagerare un pochino?
