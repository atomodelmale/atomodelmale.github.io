---
author: Radio Rebelde
comments: true
date: 2007-10-06 11:38:27+00:00
layout: post
link: http://www.atomodelmale.it/2007/10/06/i-costi-della-chiesa/
slug: i-costi-della-chiesa
title: I costi della Chiesa
wordpress_id: 838
image: uploads/2008/10/vaticano.png
categories:
- Blog
- Religione
tags:
- Casta
- Chiesa
- Esenzioni
- ICI
- IRPEF
- Ratzinger
- Vaticano
---

In un periodo in cui i costi della politica sono messi sotto accusa, un'altra "Casta" non si può certo dire che se la passi male. La **Chiesa** cattolica costa ai contribuenti italiani almeno quanto il ceto politico. Oltre quattro miliardi di euro all'anno, tra finanziamenti diretti dello Stato e degli enti locali e mancato gettito fiscale. La prima voce comprende il miliardo di euro dell'otto per mille, i 650 milioni per gli stipendi dei 22 mila insegnanti dell'ora di religione, altri 700 milioni versati da Stato ed enti locali per le convenzioni su scuola e sanità.

Poi c'è la voce variabile dei finanziamenti ai Grandi Eventi, dal Giubileo (3500 miliardi di lire) all'ultimo raduno di Loreto (2,5 milioni di euro), per una media annua, nell'ultimo decennio, di 250 milioni. A questi due miliardi 600 milioni di contributi diretti alla Chiesa occorre aggiungere il cumulo di vantaggi fiscali concessi al Vaticano, oggi al centro di un'inchiesta dell'Unione Europea per "aiuti di Stato". L'elenco è immenso, nazionale e locale. Sempre con prudenza si può valutare in una forbice fra 400 ai 700 milioni il mancato incasso per l'Ici (Nella finanziaria 2008 è prevista l'eliminazione dell'Ici per la Chiesa), in 500 milioni le esenzioni da Irap, Ires e altre imposte, in altri 600 milioni l'elusione fiscale legalizzata del mondo del turismo cattolico, che gestisce ogni anno da e per l'Italia un flusso di quaranta milioni di visitatori e pellegrini. Il totale supera i quattro miliardi all'anno, dunque una mezza finanziaria.

Il meccanismo dell'otto per mille sull'Irpef, studiato a metà anni Ottanta da un fiscalista all'epoca "di sinistra" come Giulio Tremonti, consulente del governo Craxi, assegna alla Chiesa cattolica anche le donazioni non espresse, su base percentuale. Il 60 per cento dei contribuenti lascia in bianco la voce "otto per mille" ma grazie al 35 per cento che indica "Chiesa cattolica" fra le scelte ammesse (le altre sono Stato, Valdesi, Avventisti, Assemblee di Dio, Ebrei e Luterani), la Cei si accaparra quasi il 90 % del totale nonostante solo il 35 % abbia espresso di voler destinate 8 % del proprio Irpef alla Chiesa.

Voi mi direte :- " Va bè … ci costa ma alla fine sono soldi spesi a fin di bene…". Scusate ma non ne sono totalmente convinto. Su cinque euro versati dai contribuenti, la conferenza dei vescovi dichiara di spenderne uno per interventi di carità in Italia e all'estero (rispettivamente 12 e 8 per cento del totale). Gli altri quattro euro servono all'autofinanziamento. Prelevato il 35 per cento del totale per pagare gli stipendi ai circa 39 mila sacerdoti italiani, rimane ogni anno mezzo miliardo di euro che il vertice Cei distribuisce all'interno della Chiesa a suo insindacabile parere e senza alcun serio controllo, sotto voci generiche come "esigenze di culto", "spese di catechesi", attività finanziarie e immobiliari.

Detto questo non voglio dire che la Chiesa sia solamente una macchina mangia-soldi perché ci sono missionari, sacerdoti , parroci che danno la vita ogni giorno per stare vicino ed aiutare gente meno fortunata. La mia critica è invece rivolta all'aristocrazia clericale che passa dalla mattina alla sera a filosofeggiare stando attenta più che altro a che nessuno intacchi la propria "Roba".

Rischia quindi d'avverarsi la terribile profezia lanciata trent'anni fa da un teologo progressista: "La Chiesa sta divenendo per molti l'ostacolo principale alla fede. Non riescono più a vedere in essa altro che l'ambizione umana del potere, il piccolo teatro di uomini che, con la loro pretesa di amministrare il cristianesimo ufficiale, sembrano per lo più ostacolare il vero spirito del cristianesimo". Quel teologo si chiamava Joseph Ratzinger.

Radio Rebelde.
