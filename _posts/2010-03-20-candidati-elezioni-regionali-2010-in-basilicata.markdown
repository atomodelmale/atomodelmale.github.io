---
author: Radio Rebelde
comments: true
date: 2010-03-20 15:00:47+00:00
layout: post
link: http://www.atomodelmale.it/2010/03/20/candidati-elezioni-regionali-2010-in-basilicata/
slug: candidati-elezioni-regionali-2010-in-basilicata
title: Candidati Elezioni Regionali 2010 in Basilicata.
wordpress_id: 7002
image: uploads/2010/03/basilicata-vito-de-filippo.jpg
categories:
- Elezioni
- Italia
- Politica
tags:
- '2010'
- Basilicata
- Candidati
- Magdi Allam
- Regionali
---

**Candidato Pd**: Vito De Filippo
**Candidato Pdl**: Nicola Pagliuca
**Candidato Io Amo l'Italia**: Magdi Allam

Acclamato dall'assemblea regionale del Pd, **Vito De Filippo**, sarà chiamato a difendere quel 68,83% di consensi conquistati cinque anni fa.

Rispetto ad allora, De Filippo potrà però contare sul sostegno dell'Udc, che all'epoca si schierò con il candidato del centro-destra, Cosimo Latronico, e che, per la verità, ha cominciato nel corso della legislatura un percorso di progressivo avvicinamento al Pd e al governatore. L'alleanza per le regionali è dunque solo il sigillo di un'intesa in itinere e che, tra l'altro, vede democratici e centristi già insieme al governo della Provincia e del Comune di Potenza.
Nella sfida di fine marzo, De Filippo potrà avvalersi anche del supporto strategico dell'Api di Rutelli che ha in Basilicata un referente importante: la potentissima presidente della Confcooperative regionale, Vilma Mazzocco.

Ora però per il governatore il problema è soprattutto un altro: decidere quali partiti avranno i posti più favorevoli nel listino. Idv e Udc premono per accapararseli, facendo leva sulla fetta consistente di consensi che portano in dote. Ma devono fare i conti con gli alleati storici del governatore, Sinistra e libertà e comunisti italiani, che rivendicano un riconoscimento alla lealtà che hanno sempre garantito nel corso della legislatura.

Dall'altra parte, il Pdl ha scelto di puntare su **Nicola Pagliuca**, capogruppo al consiglio regionale e già in gara per la poltrona di governatore nel 2000 quando fu sconfitto dal candidato del centro-sinistra, Filippo Bubbico. Il 28 marzo, però, ci sarà anche un terzo contendente: l'ex editorialista del Corriere della sera, **Magdi Allam**, che correrà con il suo movimento "Io amo l'Italia".
