---
author: Radio Rebelde
comments: true
date: 2011-01-16 12:40:06+00:00
layout: post
link: http://www.atomodelmale.it/2011/01/16/mirafiori-dopo-il-si-addio-ad-alfa-romeo/
slug: mirafiori-dopo-il-si-addio-ad-alfa-romeo
title: Mirafiori. Dopo il sì addio ad Alfa Romeo?
wordpress_id: 8780
image: uploads/2011/01/Volkswagen-Alfa-Romeo.jpg
categories:
- Economia
- Italia
tags:
- Alfa Romeo
- Fiat
- Mirafiori
- Referendum
- Volkswagen
---


Dopo la vittoria del sì al **referendum** la domanda che bisogna porsi è quale sarà il futuro di **Mirafiori**.

Il piano industriale presentato lo scorso 21 aprile da **Fiat** prevede che nella storica fabbrica torinese verrà prodotta a partire dal 2013 la versione a cinque porte della _MiTo_.

Sempre attenendosi al piano ufficiale a Mirafiori è prevista la produzione del restyling della **Giulietta** e si tratta di una rivisitazione importante perché da questa nascerà anche la variante deputata allo sbarco negli Usa di **Alfa Romeo** previsto per il 2012.

Tuttavia tutto dipenderà dal fatto se il brand verrà ceduto o meno.

Che il gruppo **Volkswagen** sia interessato all'**Alfa Romeo** non è un mistero. Al di là delle ovvie smentite, Sergio Marchionne pare orientato a disfarsi del biscione oltre che dell'**Iveco** (che dovrebbe essere venduta alla **Daimler**, la casa che produce le **Mercedes** ) per incamerare risorse utili per proseguire nel risanamento di Chrysler e nel rilancio di Fiat.

Il quotidiano tedesco **Süddeutsche Zeitung** ha rilanciato proprio in questi giorni una significativa indiscrezione: la cessione del Biscione sarebbe questione di settimane, o al massimo di pochissimi mesi. In realtà, alcune voci raccolte da **SicurAUTO.it** dicono che la partita sia già stata giocata e indicano addirittura i termini dell'accordo: Volkswagen sborserebbe per le attività di Alfa Romeo circa 3,5 miliardi di euro.

La somma coprirebbe anche l'acquisto del Museo Storico Alfa Romeo e di una parte del dismesso stabilimento di Arese, nei dintorni di Milano.

Fabbrica che la casa tedesca avrebbe intenzione di riqualificare alle attività produttive per mantenere, almeno a livello di immagine, l'italianità che costituisce uno dei patrimoni del marchio Alfa.

Le indiscrezioni si spingono fino a rivelare che la matita di **Walter De Silva**, l'ex-designer Fiat approdato nel 2000 alla casa di Wolfsburg, sarebbe già al lavoro su almeno un nuovo modello Alfa by Volkswagen. Lo stesso varrebbe per **Luca De Meo**, altro manager Volkswagen ex-Alfa che conosce bene il marchio italiano essendone stato il responsabile.

La realtà è che nel futuro di Fiat ci sarà sempre meno Italia ma nessuno ha ancora il coraggio di ammetterlo pubblicamente.
