---
author: Il Gorgonauta
comments: true
date: 2009-09-01 11:56:40+00:00
layout: post
link: http://www.atomodelmale.it/2009/09/01/frecce-tricolori-alla-corte-di-gheddafi/
slug: frecce-tricolori-alla-corte-di-gheddafi
title: Frecce tricolori alla corte di Gheddafi.
wordpress_id: 5505
image: uploads/2009/09/frecce_tricolori.jpg
categories:
- Italia
- Politica
tags:
- Libia
- Silvio Berlusconi
---

L'ultima polemica, dopo la presunta presenza del premier Silvio Berlusconi alla festa organizzata dal leader libico Gheddafi in occasione del 40° anniversario della sua presa del potere, coinvolge le nostre **frecce tricolori,** presenti alla manifestazione assieme a numerosi altri velivoli di altre nazioni europee.

Le **autorità libiche** in via informale hanno infatti richiesto che gli aerei in volo rilascino solo il colore verde, presente nella bandiera libica, o in alternativa nessun colore, invece dei soliti rosso, bianco e verde, ossia il tricolore italiano. A sua volta il comandante delle frecce ha difeso i colori nazionali affermando che se i velivoli non potranno rilasciarli gli stessi neppure si alzeranno in volo.

Il ministro della difesa italiano Ignazio La Russa ha cercato a sua volta di risolvere la situazione, tramite un colloquio con l'ambasciatore libico e ha preso posizione a favore delle frecce tricolori, sottolineando il fatto che l'esibizione dei velivoli con questa formula è stata rispettata ovunque gli stessi si sono recati.

Nella giornata precedente inoltre è stata più volte cancellata l'esercitazione delle frecce sopra il cielo della capitale libica, formalmente per esigenze di sicurezza causate dell'imprevisto protrarsi dei lavori del vertice dell'Unione Africana, in agenda proprio a Tripoli.

La performance è attesa comunque oggi pomeriggio in presenza del leader libico e di numerosi altri Capi di Stato, ma non di **Silvio Berlusconi**, giunto ufficialmente nel paese africano solo per celebrare il primo anniversario del trattato d'amicizia italo-libico. Il premier infatti non assisterà alle celebrazioni avendo lasciato il paese africano nella tarda serata di domenica.

Rimane da domandarsi come oggi si esibiranno i nostri velivoli, nel frattempo gli italiani potranno chiedersi come un leader straniero possa pretendere di dare ordini ormai anche alle Frecce Tricolori.
