---
author: Il Gorgonauta
comments: true
date: 2011-08-09 07:00:44+00:00
layout: post
link: http://www.atomodelmale.it/2011/08/09/londra-si-scatena-la-guerriglia/
slug: londra-si-scatena-la-guerriglia
title: Londra, si scatena la guerriglia.
wordpress_id: 10072
image: uploads/2011/08/rivolta_londra.jpg
categories:
- Notizie
- Società
- Violenza
tags:
- Londra
---


A ferro e fuoco. La **capitale inglese** da alcuni giorni è preda di violenze, disordini, incendi e saccheggi.

Tutto è cominciato sabato notte nel **quartiere di Tottenham** quando una manifestazione tenutasi davanti ad un commissariato per protestare contro l'uccisione di un uomo da parte della polizia londinese è degenerata in violenza con auto e autobus incendiati e assalti a banche e negozi.

L'uccisione è avvenuta lo scorso giovedì nel quadro di un'operazione di una squadra speciale anti-crimine della Metropolitan Police. Nel corso della sparatoria che ne è seguita è rimasto ucciso un uomo, un cittadino britannico di 29 anni e di colore, che a quanto pare stava tentando di sfuggire all'arresto.

I disordini si sono poi sviluppati in altri quartieri di londra e a Birmingham, la seconda città del paese. Qui bande di giovani a volto coperto hanno sfidato la polizia, dandosi poi al vandalismo con decine di vetrine di negozi infrante.

A Brixton invece centinaia di persone hanno saccheggiato un grande magazzino, lanciando pietre contro gli agenti. Altri danni si registrano poi a Oxford Circus, nel cuore turistico della capitale mentre scontri tra bande di giovani e la polizia sono avvenuti nei quartieri di Enfield e di Hackney.

Il bilancio provvisorio dei disordini è di oltre oltre 215 persone arrestate, 25 incriminate e 35 agenti feriti. Per fronteggiare l'emergenza è stato convocato d'urgenza un summit con la presenza del ministro degli Interni britannico, Theresa May, rientrata precipitosamente a Londra dalle vacanze, e dei vertici delle forze dell'ordine.
