---
author: Il Gorgonauta
comments: true
date: 2008-03-24 20:51:44+00:00
layout: post
link: http://www.atomodelmale.it/2008/03/24/la-giornata-mondiale-dellacqua/
slug: la-giornata-mondiale-dellacqua
title: La Giornata mondiale dell'acqua.
wordpress_id: 970
image: uploads/2008/10/cascata-1704.jpg
categories:
- Ambiente
- Blog
tags:
- Acqua
- Consumo
---

Sabato 22 marzo è stata la Giornata mondiale dell'acqua, per ricordare ancora una volta questa preziosissima risorsa naturale (senza di essa non ci sarebbe la _vita_ così come noi la conosciamo). Se infatti il nostro pianeta è pieno di H2O, solo il 2,5/3% è dolce (non salata, che invece è circa il 97% del totale) e di essa ancora meno è quella utilizzabile (fiumi, laghi, precipitazioni e falde acquifere, non ghiacciai dove risiede la maggior parte di acqua dolce).

**L'acqua** serve ovunque, ad esempio nell'agricoltura per irrigare e sfamare gli animali dall'allevamento, nell'industria per produrre energia o per raffreddare gli impianti industriali, nelle nostre nostre case per pulire, lavare e dissetarci. Le prime civiltà della storia si sono sviluppate attorno e grazie a grandi fiumi come il Nilo o il Tigri e l'Eufrate e l'uomo prima di costruire i suoi insediamenti ha sempre cercato una vicina fonte d'acqua potabile (molte grandi città  sono state create lungo fiumi come Londra, Parigi, Roma).

Anche oggi questo liquido è una **risorsa fondamentale** per l'uomo e continua a creare problemi dovuti al fatto che parte della popolazione mondiale o non ha accesso ad acqua pulita (si stima almeno un miliardo e 100 milioni di persone) oppure a servizi igienici adeguati (2 miliardi e 400 milioni di individui), causa di (assieme all'utilizzo di H2O sporca) malattie, infezioni e mortalità infantile sopratutto nei paesi in via di sviluppo e più poveri.

Ulteriori guai sono causati dall'aumento della popolazione mondiale (quindi più consumo), dagli sprechi e dagli eccessi nell'uso quotidiano, dal crescente inquinamento dell'acqua potabile, dalla creazione di dighe che sbarrano il corso di interi fiumi rendendo aride le regioni a valle, dall'aumento delle zone aride e desertiche (anche a causa dell'eccessivo sfruttamento dei suoli), dallo squilibrio delle precipitazioni  che creano zone con tanta e poca acqua, [dalla diminuzione](http://www.disinformazione.it/acqua.htm#Emergenza%20acqua) di questa risorsa a livello planetario. Essa, per molti, sarà la causa dei conflitti del futuro mentre si discute sulla possibilità di privatizzare o no l'acqua potabile.

E' quindi necessario, oggi più che mai, un **uso equilibrato e razionale** di questa risorsa. Noi, come chi ci governa, possiamo fare molto per diminuire gli sprechi e per evitare eccessi non giustificabili. Ad esempio lavarsi utilizzando la doccia e non la vasca da bagno, spegnere il rubinetto mentre si puliscono i denti, lavare la macchina solo quando necessario, utilizzare prodotti a basso consumo e [molto altro](http://www.ecoage.it/risparmiare-acqua.htm). Un'altra buona idea è applicare ai propri rubinetti di casa filtri di depurazione in grado pulire l'acqua dei nostri rubinetti da impurità e residui. Per evitare ulteriori perdite occorrerebbe inoltre una rete idrica efficiente sopratutto a livello nazionale e un maggior riciclo di ciò che viene consumato.

Concludendo anche la risorsa acqua deve essere guardata con occhi diversi, con la consapevolezza che non si ha di fronte qualcosa di infinito e di cui abusare a piacimento.

Il Gorgonauta.
