---
author: thesave
comments: true
date: 2014-02-06 19:49:35+00:00
layout: post
link: http://www.atomodelmale.it/2014/02/06/facebook-paper-cose-e-dove-scaricarlo/
slug: facebook-paper-cose-e-dove-scaricarlo
title: Facebook Paper, cos'è e dove scaricarlo
wordpress_id: 14216
image: uploads/2014/02/facebook-paper-iphone-review-sg-1.jpg
categories:
- Internet
---

Al decimo anno di età, Facebook si regala Paper, un applicazione per smartphone alternativa all'ufficiale. Alternativa in cosa? Secondo le parole di Zuckerberg, Paper riflette l'idea che il suo fondatore aveva di Facebook: una pagina personale dove reperire tutte le notizie -- personali e pubbliche -- che interessano agli utenti. Oltre alla mission, Paper sfoggia una Signora interfaccia (con la S maiuscola) dal design minimale ed elegante e votata al fornire ai propri utenti l'interazione più coinvolgente possibile.

![]({{ site.baseurl }}/uploads/2014/02/facebook-paper-iphone-review-sg-1.jpg)

Paper non sostituisce l'app di Facebook e consente un'interazione con il social network più limitata rispetto all'applicazione ufficiale. Quel che Paper fa è aggregare le notizie personali (quelle provenienti da like e amicizie su Facebook) e pubbliche (provenienti dai maggiori siti di informazione) e somministrarle agli utenti in un modo talmente attraente da far sembrare pura poesia il post più scemo del vostro miglior amico. Oltre a Facebook, Paper presenta varie categorie di notizie come tecnologia, sport, cronaca, etc. Per ora le categorie non sono modificabili (quindi si prende quel che passa il convento) e le notizie vi appaiono in funzione dei like accumulati sul social network. A corredo i commenti degli utenti e le solite funzioni per condividere, like-are e commentare.

![facebook paper 001]({{ site.baseurl }}/uploads/2014/02/facebook-paper-001.jpg)

Dicendola tutta, esistono già applicazioni che, fatta eccezione per le notizie dei nostri contatti Facebook, permettono di visualizzare le news che più ci interessano, primeggiando per usabilità e design. Tanto per fare due nomi (e un po' di pubblicità aggratisse) Flipboard e Feedly. In particolare Paper presenta molte somiglianze col primo citato, soprattutto per come le notizie vengono fruite e presentate.

Avendo avuto modo di provare Paper, posso dire che Facebook ha messo insieme un gran bel pezzo di ... software. Le notizie scivolano davanti all'utente senza nemmeno che questo debba fare qualcosa. Se al contrario gli va di esplorare l'applicazione, con pochi tocchi riesce a scorrere foto, filmati e post, passando senza soluzione di continuità dalla propria timeline alle news. Come già detto, Paper non sostituisce l'app di Facebook ma la integra nel (probabile) tentativo di riaccalappiare quella fetta di utenti che avevano lasciato il social network per Twitter, Tumblr, etc..

L'applicazione è attualmente disponibile solo per iPhone (quindi no Andorid e no iPad), gratuita e scaricabile dall'[AppStore](https://itunes.apple.com/us/app/paper-stories-from-facebook/id794163692?mt=8). Purtroppo non essendo ancora disponibile per il mercato italiano le soluzioni per gli abitanti del Bel Paese sono 1) aspettare o 2) [scaricare l'applicazione dallo store statunitense](http://mobile.fanpage.it/come-scaricare-facebook-paper-in-italia-guida/).
