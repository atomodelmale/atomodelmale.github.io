---
author: Il Gorgonauta
comments: true
date: 2013-12-29 21:38:18+00:00
layout: post
link: http://www.atomodelmale.it/2013/12/29/campania-scossa-di-terremoto-di-magnitudo-5/
slug: campania-scossa-di-terremoto-di-magnitudo-5
title: Campania, scossa di terremoto di magnitudo 5
wordpress_id: 14109
image: uploads/2013/06/sismografo.jpg
categories:
- Italia
tags:
- Campania
- Terremoto
---

Una scossa di terremoto di magnitudo 5 è stata registrata in diverse zone della Campania alle 18.08. La scossa è stata avvertita a Napoli, nel Casertano e nel Beneventano dove molte persone si sono riversate in strada.

Secondo i primi accertamenti, non si registrerebbero danni rilevanti. Al più la caduta di calcinacci da cornicioni di edifici. A giocare brutti scherzi sono stati il panico e la paura. A Maddaloni, nel casertano, un uomo si è lanciato dal balcone di casa in preda al panico dopo la scossa. A Cassino un'anziana è stata investita da un'auto dopo che aveva abbandonato la propria abitazione.

L'epicentro del sisma è stato localizzato in prossimità dei comuni di San Potito Sannitico e San Gregorio Matese (in provincia di Caserta) e di Cusano Mutri (in provincia di Benevento). Alla scossa principale ne sono seguite una decina più lievi, di magnitudo tra 2.3 e 3.7.

La scossa è stata avvertita anche in Molise e a Roma. Il sindaco di Napoli, De Magistris, tramite twitter, ha invitato i concittadini a usare i cellulari solo come estrema necessità per qualche ora. Il sindaco di Benevento, Fausto Pepe, ha invece convocato una riunione del Centro operativo comunale di Protezione civile, per fare il punto su eventuali conseguenze della scossa di terremoto.

La terra trema anche in Umbria, a Gubbio, dove, dal 27 dicembre, si sono registrate almeno 17 scosse. Anche in questo caso, comunque, hanno provocato solo lievi danni.
