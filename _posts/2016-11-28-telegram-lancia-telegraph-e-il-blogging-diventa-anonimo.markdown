---
author: thesave
comments: true
date: 2016-11-28 22:27:05+00:00
layout: post
link: http://www.atomodelmale.it/2016/11/28/telegram-lancia-telegraph-e-il-blogging-diventa-anonimo/
slug: telegram-lancia-telegraph-e-il-blogging-diventa-anonimo
title: Telegram lancia Telegraph, e il blogging diventa anonimo
wordpress_id: 17372
image: uploads/2016/11/telegraph.jpeg
categories:
- Internet
- Scrittura
- Sicurezza
---

[Telegram](/2015/06/30/telegram-lalternativa-a-whatsapp-sicura-aperta-e-con-tanti-assi-nella-manica/) è già salito agli onori della cronaca per essere l'app di messaggistica preferita dai terroristi oltre che dagli irriducibili della privacy (ma per quelli veri c'è [Signal](https://whispersystems.org/)).

Non contenti i fratelli Durov hanno recentemente affiancato alla propria applicazione di messaggistica, [Telegraph](http://telegra.ph/), una piattaforma di pubblicazione online al pari dei più famosi [Medium](https://medium.com/) e [Ghost](https://ghost.org/). Ciò che distingue Telegraph dai suoi predecessori è che per pubblicare un post su Telegraph non è necessario alcun account.

Per pubblicare è infatti sufficiente visitare il sito, scrivere titolo, nome/pseudonimo dell'autore e contenuto e cliccare sul tasto "publish" per salvare il tutto ed ottenere un link del tipo telegra.ph/titolo-data condivisibile col resto del mondo.

![]({{ site.baseurl }}/uploads/2016/11/telegraph_001-1.png)

Oltre ai caratteri a schermo, Telegraph permette, con un interfaccia tanto minimale quanto stilosa, di caricare le foto dai propri dispositivi e di inserire video da YouTube o Vimeo.

Dato che gli articoli di Telegraph non sono collegati a nessun account o pagina pubblica, non è possibile trovarli tramite i motori di ricerca (Google) salvo che questi non vengano pubblicizzati da pagine già indicizzate. Inoltre l'autore di un post può sempre modificarlo a patto che utilizzi lo stesso computer e browser con cui ha creato l'articolo, cioè dove sono memorizzati i cookie identificativi dell'autore --- c'è da chiedersi se questo non vada _contro_ lo sbandierato anonimato della piattaforma, dato che i cookie legano, anche se indirettamente, autore e post.

Telegram non ha giustificato ulteriormente le ragioni del rilascio di Telegraph ma già da ora l'applicazione di messaggi supporta l'anteprima istantanea all'interno dell'app delle principali piattaforme di blogging e non è difficile pensare a gruppi, bot e canali di Telegram che raccolgono
post su argomenti delicati (o addirittura vietati) assicurando l'anonimato ad autori e lettori.
