---
author: Radio Rebelde
comments: true
date: 2011-10-24 08:12:51+00:00
layout: post
link: http://www.atomodelmale.it/2011/10/24/ciao-super-sic/
slug: ciao-super-sic
title: Ciao Super Sic.
wordpress_id: 10697
image: uploads/2011/10/marco_simoncelli.jpg
categories:
- Sport
tags:
- Marco Simoncelli
- Morte
- Motociclismo
- Sic
---

**Gp di Malesia.**Secondo giro,** Simoncelli **scivola in uscita di curva, restando attaccato alla moto, che ha piegato inspiegabilmente verso il centro pista: la Yamaha di** Edwards **e la Ducati di** Valentino Rossi**, che sono subito dietro, non riescono a evitarlo e lo travolgono.
Ci lascia così un piccolo grande campione.

Marco Simoncelli era nato **24 anni** fa a _Cattolica_, ma viveva a _Coriano_, e aveva iniziato a gareggiare sulle due ruote da piccolo. Dopo gli inizi e le battaglie in minimoto, con uno dei grandi rivali con cui avrebbe poi incrociato ancora le traiettorie anche in MotoGP, **Andrea Dovizioso**, Marco Simoncelli, un prodotto della Romagna veloce, genuina e ruspante, nel **2002**, dopo essere stato campione europeo della _125_, debutta nel mondiale con l'Aprilia, a Brno.

Il primo successo nel 2004, in Spagna, poi il salto in _250_ nel **2006**, con la Gilera. Tre stagioni, e nel **2008** arriva il Mondiale, con 6 vittorie, trionfo che gli aprirà, nel **2010**, le porte della _MotoGP_, dove si mette subito in evidenza per la sua velocità.

Marco veniva preso in giro nei box: parli come Rossi, hai i riccioli come aveva Rossi, fai lo spiritoso come Rossi, sei veloce come Rossi. E il destino ha voluto che fosse proprio un colpo involontario di quello che per lui era più di un fratello a portarlo via dai suoi cari, dai suoi colleghi, dai suoi fan.

Ci sono persone che seppure non conosci e mai conoscerai entrano dentro di te per la loro simpatia, per il loro rimanere persone come te nonostante la notorietà. Simoncelli era una di queste.

**Ciao Sic, ci mancherai!**
