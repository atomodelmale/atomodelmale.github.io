---
author: thesave
comments: true
date: 2009-10-26 17:58:31+00:00
layout: post
link: http://www.atomodelmale.it/2009/10/26/bastardi-senza-gloria/
slug: bastardi-senza-gloria
title: Bastardi Senza Gloria
wordpress_id: 5845
image: uploads/2009/10/vanityfairshoot.jpg
categories:
- Azione
- Cinema
- Drammatico
- Guerra
tags:
- Brad Pitt
- Nazismo
- Quentin Tarantino
---

Cosa sarebbe successo se suonati schizofrenici come **Mister Pink** e smargiassi vanagloriosi come **Jules Winnfield** avessero preso parte alla seconda guerra mondiale entrando a far parte di una squadra segreta degli alleati che, agendo nell'ombra, avrebbe potuto raggiungere le alte sfere del Reich per spodestare il sovrannaturale potere di Hitler?

Semplice, avreste già visto **Inglorius Bastards** (Bastardi Senza Gloria), ultimo fatica del visionario regista gaelico-cherokee- italo-americano **Quentin Tarantino**!

**Bastardi Senza Gloria**

Non si può certo dire che Tarantino sia un registra sui generis: vedere un suo film senza notare la sua inconfondibile mano dietro la cinepresa è veramente difficile. I riferimenti ai film anni '80, ai western di Sergio Leone ed al cinema d'autore, sono la firma inconfondibile del regista di tanti cult-movie come "**Le Iene**", "**Pulp Fiction**" e "**Kill Bill**".

Questa volta niente spose o criminali ma soldati e generali (scusate la rima), siamo nel **1941**, a oltre un anno dall'occupazione della Francia da parte della Germania nazista: il paese è **completamente nelle mani dei folli ufficiali tedeschi**, impegnati nel perseverare la fanatica **pulizia razziale** del loro führer Adolf Hitler.

![inglourious-basterds2]({{ site.baseurl }}/uploads/2009/10/inglourious-basterds2.jpg)

In modo tutt'altro che diretto facciamo la conoscenza del **glaciale** Colonnello **Hans Landa**- interpretato da un ottimo **Christoph Waltz** - detto "il cacciatore di ebrei", un vero **Sherlock Holmes del male**, intelligente, cinico e bastardo come pochi altri personaggi di Tarantino; Landa viene spedito in Francia per investigare sulla presenza degli ultimi ebrei rimasti, scampati ai rastrellamenti e nascosti nel paese: le sue leggendarie capacità da "segugio" gli permettono di trovare -  e sterminare - l'ennesima famiglia ebrea.

Proprio mentre assistiamo all'ennesimo successo di Landa - che implica sempre la morte di molte persone - facciamo la conoscenza della povera **Shosanna**, l'unica ragazza ebrea scampata alla strage della propria famiglia perpetrata dal perfido Landa, che, per non si sa quale motivo, lascia scappare la povera ragazza.

![2009_inglorious_bastards_004]({{ site.baseurl }}/uploads/2009/10/2009_inglorious_bastards_004.jpg)

Come in un riassunto a puntate facciamo poi la conoscenza dei veri "bastardi senza gloria": con a capo il furbo **Tenente Aldo Raine**- Brad Pitt - creatore della squadra e reclutatore dei "bastardi", il gruppo è composto da americani, ebrei (più caratteristico tra tutti l'**Orso Ebreo** interpretato dal regista/neo-attore **Eli Roth**), inglesi ed il tedesco **Hugo**- di Auf Wiedersehen alle tue palle - **Stiglitz**; la squadra è impegnata dietro le linee nemiche per seminare panico e terrore tra le fila dei nazisti, uccidendo e massacrando tutti i soldati tedeschi che si parano sulla loro strada.

**Vendetta, tremenda vendetta!**

Vendetta, quella con la V maiuscola, ecco cosa accomuna la **rabbia** della bella Shosanna e **l'odio** dei "bastardi" e del loro capo: "vendetta, tremenda vendetta" cantava Rigoletto e vendetta, sanguinosa vendetta è quella che si abbatte sui nazisti che hanno la sfortuna di capitare tra le loro grinfie.

![vanityfairshoot]({{ site.baseurl }}/uploads/2009/10/vanityfairshoot.jpg)

Come in ogni "Tarantino" che si rispetti il film è infarcito di **citazioni** ed **auto-citazioni cinematografiche**, ma anche di **grosse licenze storiche** che, alla fine, non stonano troppo con lo stile a cui Quentin ha abituato il proprio pubblico. Un "**war pulp**" che si rifà a "**Quel maledetto treno blindato**" di Enzo Castellari (di cui Tarantino è un grande fan) ma che mischia nuovo e antico, reale e irreale, sentimenti e sangue in un mix da gustare tutto d'un fiato!
