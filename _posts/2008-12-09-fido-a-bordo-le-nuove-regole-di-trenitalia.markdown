---
author: Il Gorgonauta
comments: true
date: 2008-12-09 14:25:59+00:00
layout: post
link: http://www.atomodelmale.it/2008/12/09/fido-a-bordo-le-nuove-regole-di-trenitalia/
slug: fido-a-bordo-le-nuove-regole-di-trenitalia
title: Fido a Bordo, le nuove regole di Trenitalia.
wordpress_id: 3421
image: uploads/2008/12/treni.jpg
categories:
- Animali
- Blog
- Trasporti
tags:
- Cani
- Dicembre
- Ferrovie
- Trenitalia
---

[Qualche tempo fà](/2008/10/02/fido-a-bordo.html) era scoppiata la polemica per la presenza di zecche sui nostri treni e subito dopo si era prospettata la possibilità di far entrare i cani nelle carrozze solo a certe condizioni. Ma dopo le critiche ricevute Trenitalia sospese le nuove misure per poter aprire una discussione sul tema.

Ed ora le più importanti nuove regole in vigore dal 1 dicembre 2008. Innanzitutto i cani di piccola taglia, i gatti ed altri piccoli animali domestici da compagnia (_custoditi nell'apposito contenitore di dimensioni non superiori a 70x30x50_) sono ammessi **gratuitamente** nella prima e nella seconda classe di tutte le categorie di treni, eccezion fatta solo per i treni ES* effettuati con materiale ETR 450.

Il trasporto di un cane di qualsiasi taglia, munito di museruola e guinzaglio è consentito sui treni **Espressi**, **IC**, **IC Plus** ed **ICN** negli ultimi sei posti dell'ultima carrozza di 2^ classe, mentre sui treni **Regionali** nel vestibolo o piattaforma dell'ultima carrozza, con esclusione dell'orario 7-9 dei giorni feriali dal lunedì al venerdì. Infine nelle **carrozze letto**, nelle **carrozze cuccette ordinarie e comfort** e nelle **vetture Excelsior ed Excelsior E4** _per compartimenti acquistati per intero_.

E' previsto l'obbligo per l'accompagnatore del cane trasportato di portare sempre con sè il certificato di iscrizione all'anagrafe canina e l'esclusione dal trasporto per i cani appartenenti a razze ritenute pericolose, secondo specifico elenco del Ministero del Lavoro, della Salute e delle Politiche Sociali (ordinanza 12 dicembre 2006).

Il posto di fronte al viaggiatore con il cane non è prenotabile da altro cliente, mentre in nessun caso gli animali ammessi nelle carrozze possono occupare posti destinati ai viaggiatori e qualora rechino disturbo agli altri viaggiatori l'accompagnatore dell'animale, unitamente all'animale stesso, su indicazione del personale del treno, è tenuto ad occupare altro posto eventualmente disponibile o a scendere dal mezzo.

Infine sono esclusi da ogni obbligo i **cani guida** per non vedente che possono viaggiare gratis su ogni treno.

Per saperne di più ecco [la pagina di Trenitalia](http://www.trenitalia.com/cms/v/index.jsp?vgnextoid=a234aa97ccaba110VgnVCM1000003f16f90aRCRD).

Il Gorgonauta.
