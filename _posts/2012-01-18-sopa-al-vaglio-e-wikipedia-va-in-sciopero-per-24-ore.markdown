---
author: thesave
comments: true
date: 2012-01-18 08:49:35+00:00
layout: post
link: http://www.atomodelmale.it/2012/01/18/sopa-al-vaglio-e-wikipedia-va-in-sciopero-per-24-ore/
slug: sopa-al-vaglio-e-wikipedia-va-in-sciopero-per-24-ore
title: SOPA al vaglio e Wikipedia va in sciopero per 24 ore
wordpress_id: 11059
image: uploads/2012/01/Wikipedia.jpg
categories:
- Censura
- Informazione
---

Per chi non avesse seguito la scena main-stream del Web degli ultimi mesi, vi aggiorno dicendovi che gli **Stati Uniti** stanno valutando l'approvazione di due leggi, **PIPA** e **SOPA**, rispettivamente acronimi di **PROTECT IP Act** e **Stop Online Piracy Act**.

Dai titoli si potrebbe pensare che siano delle leggi pro Internet e contro il fenomeno della pirateria, al contrario, per i termini che contengono, hanno fatto subito alzare le barricate di siti come **Wikipedia**, **Wordpress**, **Reddit**, **BoingBoing**, **Google**, **Facebook**, **EOL**, **Twitter**, **eBay**, **Linkedin** e tanti altri.

Per questo nella giornata di oggi alcuni dei siti citati sopra (**Wikipedia**, **Wordpress**, **Reddit**, etc.) si auto-oscureranno per protesta.

Perché? Semplicemente perché, come per tutte le leggi anti-pirateria, l'oggetto della contesa rimane sempre **i termini coi quali viene identificato il "pirata"** o la "pirateria" in generale.

Secondo molti tecnici di settore, PIPA e SOPA sarebbero **del tutto inefficaci per contrastare la vera pirateria** -- chi commercia materiale coperto da copyright -- e al contrario rappresentano una **seria minaccia alla libera circolazione di idee e conoscenza**.

Che sia la solita dimostrazione che, al contrario di quanto dovrebbe accadere, **non sono i tecnici a fare le leggi ma politici** che del problema che trattano sanno poco o niente e eventualmente risentono delle pressioni delle major produttrici?  (abbiamo avuto recentemente un [esempio analogo](/2011/06/30/agcom-nuova-legge-bavaglio-sul-diritto-dautore.html) anche nel Bel Paese)

**Pirati, per imposizione**

![]({{ site.baseurl }}/uploads/2012/01/reddit-sopa.jpg)

Dando un'occhiata più approfondita alle leggi made in USA, ci si accorge che, potenzialmente, **i loro effetti possono estendersi ben oltre il territorio dello zio Sam**, tanto da prevedere l'estradizione di cittadini non USA, nel caso questi abbiano infranto le leggi del diritto d'autore degli Stati Uniti - anche risedendo e utilizzando servizi locati al di fuori del territorio statunitense.

Se approvate, SOPA e PIPA **danno il potere** a case cinematografiche, discografiche ed editori di **far chiudere e rimuovere dai motori di ricerca qualsiasi sito** che sia accusato (da loro) di ospitare un qualunque contenuto (giudicato da loro) che viola il diritto d'autore: **giudice, giuria e carnefice. ** Menzionare siti di file-sharing -- o magari anche solo l'aver scritto la parola "filesharing", chissà -- potrebbe dare la possibilità dai suddetti soggetti di **disporre la chiusura coatta del sito**.

**Wikipedia ha lasciato accessibili le pagine relative alle due leggi** -- [SOPA](http://en.wikipedia.org/wiki/Stop_Online_Piracy_Act) e [PIPA](http://en.wikipedia.org/wiki/PROTECT_IP_Act) e in modo analogo [Reddit, Google e altri](https://www.google.com/landing/takeaction/community/) hanno esteso **comunicati di protesta**, arrivando perfino alla **Casa Bianca**, che si è espressa a sfavore delle due leggi.

Unico contraltare: **MPAA**, la Motion Picture Association of America che ha liquidato la protesta come una "**sceneggiata pericolosa**", mentre in realtà sono in pericolo dei posti di lavoro americani.

Per quanto se ne continui a legiferare, la **pirateria** e la sua **definizione** è **tutt'ora un argomento di discussione**, che vede contrapposti il diritto di espressione e quello d'autore -- benchè attualmente venga declinato ad uso e consumo delle major produttrici.

Sarebbe bello se si desse la possibilità ai tecnici di trattare questi argomenti, ma forse non è questo, **il vero interesse della politica**.
