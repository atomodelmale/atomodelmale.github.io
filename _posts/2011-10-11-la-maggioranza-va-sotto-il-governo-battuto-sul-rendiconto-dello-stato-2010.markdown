---
author: Il Gorgonauta
comments: true
date: 2011-10-11 21:33:19+00:00
layout: post
link: http://www.atomodelmale.it/2011/10/11/la-maggioranza-va-sotto-il-governo-battuto-sul-rendiconto-dello-stato-2010/
slug: la-maggioranza-va-sotto-il-governo-battuto-sul-rendiconto-dello-stato-2010
title: La maggioranza va sotto, il Governo battuto sul rendiconto dello Stato 2010.
wordpress_id: 10625
image: uploads/2011/10/montecitorio.jpg
categories:
- Governo
- Italia
- Notizie
- Politica
tags:
- Silvio Berlusconi
---


La **maggioranza** non c'è. Per il momento solo per un pomeriggio, per i prossimi giorni chissà.

Certo è che oggi pomeriggio nell'aula di **Montecitorio** è andata in scena una votazione senza precedenti e dagli esiti imprevedibili. A cadere, con 290 voti a favore e  290 contrari (per l'approvazione ne erano necessari 291), l'articolo 1 del rendiconto dello Stato 2010.

Ironia della sorte la **votazione** si è conclusa pochi minuti dopo l'ingresso in aula di Silvio Berlusconi. Quest'ultimo, appena si è reso della sconfitta, ha lasciato l'aula di Montecitorio visibilmente contrariato. Dai banchi delle opposizioni invece applausi e il grido "Dimissioni, dimissioni".

Determinanti per l'esito negativo della votazione i vuoti apertisi nella maggioranza, ben 19 i deputati assenti tra le file del Pdl. Non hanno partecipato alla votazione parlamentari come Claudio Scajola, Giulio Tremonti e Umberto Bossi, rimasto a parlare con i cronisti.

Ora, dopo un simile tonfo, dai banchi della maggioranza si ipotizza anche la richiesta da parte del premier della fiducia al Parlamento anche se prevale la tendenza a minimizzare l'accaduto e a confermare in ogni caso la solidità del Governo.

L'idea ora è quella di presentare comunque alla Camera un nuovo provvedimento con il rendiconto e su quello chiedere la fiducia, previa intesa con il capo dello Stato.

Ma al di là della tenuta o meno della maggioranza la votazione ha già prodotto un effetto immediato, quello di rinviare l'esame del testo del tanto contestato disegno di legge sulle intercettazioni.
