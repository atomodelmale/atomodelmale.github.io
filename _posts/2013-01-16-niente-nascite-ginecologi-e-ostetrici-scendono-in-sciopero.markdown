---
author: Il Gorgonauta
comments: true
date: 2013-01-16 18:40:59+00:00
layout: post
link: http://www.atomodelmale.it/2013/01/16/niente-nascite-ginecologi-e-ostetrici-scendono-in-sciopero/
slug: niente-nascite-ginecologi-e-ostetrici-scendono-in-sciopero
title: Niente nascite, ginecologi e ostetrici scendono in sciopero
wordpress_id: 12715
image: uploads/2013/01/ginecologia-ospedale.jpg
categories:
- Italia
- Salute
tags:
- Parto
- Sciopero
---

Il **12 febbraio** meglio non recarsi in ospedale per partorire. **Ginecologi** e **ostetriche** scendono in **sciopero** e per tutta la giornata non si faranno parti programmati. A fermarsi saranno anche consultori e ambulatori territoriali, dove normalmente si fanno esami, visite ed ecografie.

Niente cesarei o induzioni al parto naturali programmate ma saranno assicurati i parti urgenti e le **emergenze**. Si stima che lo sciopero comporterà il rinvio o l'anticipazione di 1.100 delle circa 1.500 nascite che si registrano in media ogni giorno.

Due i motivi alla base dello sciopero: i **tagli** alla sanità e il contenzioso medico legale, quest'ultimo un problema molto sentito dalla categoria. Il personale sanitario protesta in primo luogo per i tagli operati dal decreto sulla "spending review" e da altre norme sul sistema sanitario.

In secondo luogo i professionisti protestano per il boom dei contenziosi legali e per i livelli altissimi delle polizze assicurative. Gli errori in ginecologia e ostetricia sono quelli che portano ai risarcimenti più alti, perché le vittime sono madri o bambini piccolissimi ma secondo i ginecologi oltre il 98% dei procedimenti a carico del personale sanitario si conclude con l'archiviazione.

La mancanza di una condanna non impedisce a molti medici di veder rovinata la propria carriera e induce il personale sanitario alla cosiddetta "medicina difensiva", cioè a compiere accertamenti superflui e sovrabbondanti pur di evitare rischi. Alta la possibilità di incorrere in grane giudiziarie, alta la polizza assicurativa, soprattutto nel settore privato (nel pubblico è coperta in parte dall'Asl stessa).

Lo sciopero è il primo nella storia della categoria ma non per forza anche l'ultimo. Se ginecologi e ostetrici non verranno ascoltati dalle forze politiche, a febbraio potranno proclamare lo sciopero elettorale, con la riconsegna dei certificati elettorali ai Comuni in occasione del voto.
