---
author: Il Gorgonauta
comments: true
date: 2008-12-19 19:21:28+00:00
layout: post
link: http://www.atomodelmale.it/2008/12/19/freccia-rossa-e-i-pendolari/
slug: freccia-rossa-e-i-pendolari
title: Freccia rossa e i pendolari.
wordpress_id: 3548
image: uploads/2008/12/2008-12-19-freccia-rossa-e-i-pendolari.jpg
categories:
- Italia
- Protesta
- Trasporti
tags:
- Pendolari
- Trenitalia
---

Premetto che questo articolo è scritto da un pendolare (per buona parte dell'anno) e quindi sarà di parte, non imparziale (ma credo fino ad un certo punto). La scorsa settimana è stata inaugurata la **Freccia Rossa**, il nuovo super treno in grado di collegare attualmente, si afferma, Milano e Roma in 3 ore e mezza.

Non sono mancate in quell'occasione **parole di giubilo** e sorrisi di politici e alte personalità, accorse trepidanti ed eccitatissime per fare il viaggio inaugurale, il quale, immagino, sarà stato, chissà perché, straordinariamente in orario (tra l'altro invito codesti signori a farsi un giro nelle carrozze dei pendolari alle 7 del mattino o alle 5 del pomeriggio, altrimenti denominate "_carri bestiame_"). L'Italia, neanche fosse andata per prima su Marte, ha raggiunto l'olimpo riservato esclusivamente ai paesi dotati dell'alta velocità ed ora ha finalmente il suo aereo su rotaia o la sua nuova metropolitana veloce (che però collega solo qualche città, ma che volete che siano se non ridicole bazzecole).

Questo mi è capitato di leggere su internet o sentire per televisione. Si continua a parlare di alta velocità e purtroppo solo di questa, utopia di un paese dove tutto va alla perfezione e super moderno, ma dove accanto al futuro esiste ancora il passato. E forse parlare di treni super veloci, super belli ecc serve a mascherare la triste realtà dei ritardi e dell'arretratezza delle nostre linee ferroviarie e della maggior parte dei locomotori/carrozze che sopra ci circolano.

E i **pendolari**? L'ultima ruota del carro, in pratica di questi individui non frega niente a nessuno. Tanto per dirne una super treni o meno i binari sono quelli e questo significa che prima passano loro poi i regionali. Del tipo _i ricconi sfrecciano, i poveracci aspettano _(e arriveranno ancora più in ritardo). E' si perché costoro la metropolitana veloce difficilmente potranno prenderla,  per il suo costo e per le fermate (ferma forse in tutti i paesini attraversati?). Insomma un treno non so quanto a misura d'operaio, studente fuori sede o casalinga, ma più che altro (così mi sembra) per i manager che non volano più con Alitalia tra Roma e Milano e viceversa.

Un nemico del progresso? Un amante del medioevo? La mia non è una contrarietà all'alta velocità, ben venga, ma personalmente ritengo che per le ferrovie vi siano ben altri problemi (vogliamo parlare di puntualità e disponibilità di posti a sedere?) che prima andrebbero risolti. Quindi non aggiungere altri disagi bensì in primo luogo risolvere quelli che già ci sono.

Se vogliamo parlare veramente di civiltà e progresso (almeno in Italia) non possiamo voltare le spalle ai ritardi o alla lotta per entrare nel treno e riuscirsi a sedere appena questo giunge in stazione. Il vero grado di progresso (e democrazia) si vede nel rispetto che si ha verso tutti, non nel ricco compiaciuto che sfreccia, per dire, a 300 km/h con il suo trenino delle meraviglie.

Il Gorgonauta.
