---
author: Il Gorgonauta
comments: true
date: 2017-01-05 08:59:31+00:00
layout: post
link: http://www.atomodelmale.it/2017/01/05/formula-1-novita-e-nuove-regole-del-mondiale-2017/
slug: formula-1-novita-e-nuove-regole-del-mondiale-2017
title: Formula 1, novità e nuove regole del mondiale 2017
wordpress_id: 17538
image: uploads/2016/07/ferrari-red-bull.jpg
categories:
- Sport
tags:
- Ferrari
- Formula 1
---

Ancora qualche mese e partirà il mondiale F1 2017. Ci sarà ancora un dominio targato Mercedes o sarà l'anno del riscatto Ferrari?

Nell'attesa di scoprirlo, nuove regole e tante novità attendono scuderie, piloti e appassionati.

**Gomme**. Si tratta sicuramente di una delle novità più attese del 2017. Saranno più larghe e questo comporterà la progettazione di vetture rielaborate dal punto di vista aerodinamico.

Inoltre per le prime 5 gare della stagione non saranno più le scuderie a scegliere il numero di gomme tra le tre mescole disponibili, ma lo farà la stessa Pirelli.

**Motore**. Durante ogni Gp se un pilota presenterà più di un elemento della Power Unit soggetto a penalità, solo l'ultimo elemento montato potrà essere usato nelle gare successive senza incorrere in altre penalità.

**Caschi.** I piloti dovranno presentare i loro caschi con la stessa livrea a ogni gara per consentire un facile riconoscimento, ma in occasione di un Gp speciale come ad esempio la corsa di casa sarà consentito indossare un casco speciale.

**Safety car al via con pista bagnata**. Una delle cose più orribili viste nel 2016 sparirà. Ora si percorreranno alcuni giri dietro alla vettura di sicurezza e quando le condizioni lo consentiranno le vetture si schiereranno in griglia per la tradizionale partenza da fermo. La procedura vedrà il ritorno della safety-car nella corsia dei box e le vetture prendere posizione sulla griglia per la partenza.

**Calendario e piloti**. Dopo l'addio di Rosberg, in casa Mercedes dovrebbe approdare Bottas. Nulla di nuovo in casa Ferrari, nonostante i malumori di Vettel. Per quanto riguarda i circuiti, salta il Gp di Germania mentre Monza, dopo un lungo tiro e molla, viene confermata. Partenza ufficiale il 26 marzo a Melbourne con il GP d'Australia.
