---
author: Radio Rebelde
comments: true
date: 2010-02-14 12:12:23+00:00
layout: post
link: http://www.atomodelmale.it/2010/02/14/candidati-elezioni-regionali-2010-in-lombardia/
slug: candidati-elezioni-regionali-2010-in-lombardia
title: Candidati Elezioni Regionali 2010 in Lombardia.
wordpress_id: 6678
image: uploads/2010/02/penati.jpg
categories:
- Elezioni
- Italia
- Politica
tags:
- '2010'
- Candidati
- Formigoni
- Lombardia
- Regionali
---

**Candidato Pdl**: Roberto Formigoni
**Candidato Pd**: Filippo Penati
**Candidato Udc**: Savino Pezzotta

Anche la candidatura lombarda è stata dentro il Pdl, come per il Piemonte e il Veneto, oggetto di contesa tra ex forzisti e leghisti. Ma alla fine **Roberto Formigoni**, con l'avallo cruciale del premier Silvio Berlusconi, ha avuto la meglio e sarà lui a difendere la guida del Pirellone il prossimo 28 marzo. Il Carroccio aveva provato a inserire anche la Lombardia (con una possibile discesa in campo del viceministro Castelli) nella partita dei possibili avvicendamenti tra azzurri e leghisti, ma i rapporti strettissimi tra il governatore ciellino e il Cavaliere hanno avuto la meglio. Alle scorse elezioni Formigoni poteva contare sull'appoggio dell'UDC, questa volta invece i centristi hanno deciso di sganciarsi dai due schieramenti e hanno lanciato nell'agone elettorale l'ex segretario della Cisl, **Savino Pezzotta**, mentre il Pd ha scelto il capo della segreteria politica di Bersani, **Filippo Penati**.

Le elezioni regionali sono quindi destinate con molta probabilità a consegnare il terzo mandato a Formigoni. Ma sarà interessante vedere come e se cambieranno i rapporti di forza dentro il Pdl. Tra il 2000 e il 2005, infatti, Forza Italia ha lasciato per strada quasi l'8% dei consensi (dal 33,79% al 25,95%), mentre il Carroccio non ha perso terreno e anzi, dal 2005 a oggi, ha eroso sempre più consensi agli azzurri. Che non a caso guardano al voto di fine marzo con malcelata preoccupazione.
