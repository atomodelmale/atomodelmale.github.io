---
author: Il Gorgonauta
comments: true
date: 2013-06-02 10:57:25+00:00
layout: post
link: http://www.atomodelmale.it/2013/06/02/nuova-sars-aumentano-i-casi-in-italia/
slug: nuova-sars-aumentano-i-casi-in-italia
title: Nuova Sars, aumentano i casi in Italia
wordpress_id: 13326
image: uploads/2013/06/nuova-Sars.jpg
categories:
- Salute
tags:
- Firenze
- Mers
- Virus
---

Una parola che fa paura: **Mers**, detta più comunemente nuova Sars. Sono saliti a tre i casi di **nuova Sars** a Firenze. Dopo il cittadino giordano di 45 anni, il primo paziente ad aver contratto il **Coronavirus**, altre due persone si sono ammalate. Entrambe erano entrate in contatto diretto con il primo contagiato: la nipotina di un anno e mezzo e una collega. I due erano già sotto sorveglianza sanitaria, anche se i sintomi che manifestavano erano molto blandi, tosse e qualche linea di febbre.

Migliorano nel frattempo le condizioni del 45enne. Dall'ospedale fanno sapere che l'uomo è fuori pericolo, sta bene e ha avuto un'evoluzione positiva molto rapida. Da quanto si sa, rientrava sabato dalla Giordania su un volo Amman-Vienna-Bologna e già nel viaggio di ritorno accusava i primi sintomi. Domenica è rimasto a casa un giorno, lunedì è andato a lavorare, ma il giorno seguente si è rivolto all'ospedale.

La sanità della Regione Toscana ha sotto controllo una cinquantina di persone che in questi giorni sono entrati in contatto con i tre pazienti. Tra questi anche i colleghi di lavoro, che saranno sottoposti ai test seppure non presentano sintomi particolari. **Controlli anche sui passeggeri che nelle tratte aeree hanno viaggiato con il cittadino giordano**: da Amman a Vienna, da Vienna a Bologna e da Bologna a Firenze.

La nipotina del paziente giordano vive nella stessa casa a Firenze con il babbo, lo zio, la mamma e due fratelli. La piccola, attualmente ricoverata in isolamento al centro pediatrico Meyer, ha visto l'uomo solo nella giornata di domenica. Stessa cosa per l'altra persona contagiata, una collega, sposata e madre di tre figli che adesso saranno tenuti sotto sorveglianza sanitaria: ha avuto un contatto di poche ore al lavoro in hotel lo scorso lunedì.

I casi di Firenze dimostrano che il virus è rapido e aggressivo e non occorrono contatti stretti e prolungati come si credeva in precedenza. **Per il contagio bastano poche ore**. I sintomi  della malattia possono essere facilmente scambiati per una influenza: tosse e febbre alta, poi le crisi respiratorie. La nuova Sars per ora ha colpito prevalentemente in Medio Oriente e in tre paesi europei, con un caso in Gran Bretagna e Danimarca e due in Francia. Alta la mortalità, 30 le vittime sui 52 casi conosciuti.
