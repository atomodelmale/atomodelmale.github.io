---
author: Radio Rebelde
comments: true
date: 2014-07-22 20:01:51+00:00
layout: post
link: http://www.atomodelmale.it/2014/07/22/la-riviera-contro-i-siti-meteo/
slug: la-riviera-contro-i-siti-meteo
title: La Riviera contro i siti meteo
wordpress_id: 14748
image: uploads/2014/07/image.jpg
categories:
- Notizie
tags:
- meteo
- Riviera
---

Non bastava la crisi e il tempo pazzerello, ora per gli albergatori c'è un nuovo nemico da fronteggiare: i **"meteo-terroristi"**.

Il termine coniato dal numero uno di Federalberghi **Barnabò Rocca**, punta il dito contro il manipolo di siti privati sul meteo, accusati di andare a caccia di audience, clic e profitti con bollettini sempre più ansiogeni che in vista delle ferie di agosto costano caro a cittadini e turismo.

Così le associazioni di categoria degli albergatori romagnoli, spalleggiati dall'assessore regionale al Turismo Maurizio Melucci, hanno deciso di fare causa ai meteorologi di questi siti commerciali.

La realtà è che le previsioni del tempo sono diventate una vera e propria macchina da soldi. Il **meteo.it** è la terza app più scaricata nel 2013 su Android dopo Whatsapp e Facebook e fa 40 milioni di visite al mese, più di Mediaset, Microsoft e Youporn. Nel 2008 fatturava 1 milione di euro e ne guadagnava 46mila. Nel 2012 i ricavi si sono quintuplicati e gli utili sono arrivati a 2,3 milioni.

In Italia la meteorologia è disciplinata dalle leggi sulla libera espressione, perciò nel dubbio meglio esagerare tendendo al catastrofismo che garantisce maggiori visite e clic. Già in Belgio e Olanda gli albergatori del Belgio hanno pensato di far causa al meteo locale ma in entrambi i casi si è concluso con un nulla di fatto. L'unica nazione ad aver pensato a una legge contro i "meteo-terroristi" è il Sud Africa. Due anni fa l'Anc, il partito di Nelson Mandela, ha proposto di rivedere la Weather Service Bill con sanzioni di un milione di euro e carcere fino a 10 anni per chi lancia allarmi meteo senza l'ok dello Stato.
