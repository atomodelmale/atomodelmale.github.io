---
author: Radio Rebelde
comments: true
date: 2014-02-22 15:58:04+00:00
layout: post
link: http://www.atomodelmale.it/2014/02/22/ucraina-via-yanukovic-liberata-timoshenko/
slug: ucraina-via-yanukovic-liberata-timoshenko
title: Ucraina. Via Yanukovic. Liberata Timoshenko
wordpress_id: 14290
image: uploads/2014/02/20140126_ucraina_kiev.jpg
categories:
- Guerra
- Protesta
tags:
- Timoshenko
- Ucraina
- Yanukovich
---

Dopo tre mesi di stallo e di tensione, in **Ucraina** la situazione si sta evolvendo sempre più velocemente. In due giorni il potere di **Viktor Yanukovich** si è sgretolato, l'ormai ex presidente avrebbe già lasciato Kiev mentre **Yulia Timoshenko** starebbe per essere liberata (era in carcere dal 2011).

Il Parlamento di **Kiev** ha votato a favore della richiesta di impeachment nei confronti del presidente. Una decisione che comporta l'immediata decadenza dalle funzioni di capo dello Stato.

Ma il presidente dell'Ucraina non molla e da Kharkiv, città dell'Ucraina orientale russofona, rilancia e attacca l'opposizione: _"Non mi dimetto, è in corso un colpo di Stato simile alla crisi politica che avvenne in Germania con l'ascesa dei nazisti"_ afferma alla tv locale Ubr.

Il Dipartimento di Stato Usa ha definito «costruttivo» un colloquio telefonico avvenuto tra **Barack Obama** e **Vladimir Putin** sulla crisi ucraina. I due leader si sono detti d'accordo perché l'accordo di pace entri in vigore in tempi brevissimi perché _«è importante stabilizzare la situazione economica, intraprendere le necessarie riforme e che tutte le parti si astengano da ulteriore violenza»._

Il rischio concreto adesso è una spaccatura a metà del paese, tra le regioni occidentali nazionaliste e filo-europeiste e le regioni orientali, più vicine alla Russia e a Yanukovich. I deputati delle regioni orientali hanno messo in dubbio "la legittimità e la legalità delle decisioni del Parlamento di Kiev" e hanno annunciato di voler prendere il controllo dei loro territori.
