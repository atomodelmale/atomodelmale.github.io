---
author: Il Gorgonauta
comments: true
date: 2013-01-16 11:43:29+00:00
layout: post
link: http://www.atomodelmale.it/2013/01/16/elicottero-precipita-nel-cuore-di-londra/
slug: elicottero-precipita-nel-cuore-di-londra
title: Elicottero precipita nel cuore di Londra
wordpress_id: 12710
image: uploads/2013/01/Londra-schianto-elicottero1.jpg
categories:
- Notizie
tags:
- elicottero
- Londra
---

Ha urtato una gru poi è precipitato nel centro di **Londra**. L'episodio è accaduto questa mattina, intorno alle 8, quando un **elicottero**, un Agusta Westland AW109, è entrato in collisione con la gru del St. George Wharf, un nuovo complesso commerciale e residenziale in costruzione.

Il velivolo ha urtato la gru sulla sommità della St. George Tower, un grattacielo residenziale alto 181 metri, ed è poi precipitato in fiamme. Lo schianto è avvenuto a Vauxhall, nella zona a sud del Tamigi.

Il pilota, l'unico a bordo dell'elicottero, non è sopravvissuto all'incidente. In strada una dozzina di persone, così come diverse automobili, sono state colpite dai frammenti del velivolo. Almeno 11 londinesi sono rimasti feriti, di cui uno in modo grave. I detriti prodotti dall'urto hanno raggiunto le facciate degli edifici adiacenti che sono stati evacuati mentre secondo i pompieri quello che resta del telaio della gru è pericolante.

Ancora da chiarire le cause dello scontro, forse riconducibile a condizioni di bassa visibilità.  Testimoni oculari hanno riferito a Scotland Yard che l'elicottero volava insolitamente basso. L'inchiesta aperta dall'aviazione civile dovrà ora ricostruire la dinamica dell'incidente chiarendo se l'elicottero rispettava le norme per il sorvolo del centro città e se la gru era dotata dell'apposita illuminazione. Esclusa l'ipotesi dell'attentato terroristico.

A rilento, ma non del tutto bloccata, la circolazione in metropolitana. Le linee sono funzionanti ma i treni transitano senza fermarsi nelle stazioni più vicine al luogo dell'incidente. La zona, presidiata da decine di mezzi di soccorso, è stata interdetta al traffico.
