---
author: thesave
comments: true
date: 2014-02-20 08:36:36+00:00
layout: post
link: http://www.atomodelmale.it/2014/02/20/campagna-acquisti-facebook-16-miliardi-per-whatsapp/
slug: campagna-acquisti-facebook-16-miliardi-per-whatsapp
title: Campagna acquisti Facebook, 16 miliardi per WhatsApp
wordpress_id: 14275
image: uploads/2014/02/facebookWhatsapp.jpg
categories:
- Facebook
- Internet
---

Qualche mese fa si parlava dell'[emorragia di utenti](/2013/12/29/facebook-un-social-network-per-vecchi-dicono-gli-adolescenti.html) di Facebook tra le nuove generazioni in favore di servizi più "gggiovani" come Twitter e WhatsApp. Notizia di ieri, Facebook ha aperto i cordoni del proprio capiente borsello e con un'offerta da 16 miliardi di dollari ha comprato WhatsApp.

Mica cotiche.

## Dog eat Dog

![facebookWhatsapp]({{ site.baseurl }}/uploads/2014/02/facebookWhatsapp.jpg)

La rete non perdona e quello che ieri era [il re dell'interweb](/2009/01/29/twitter-contro-facebook-tu-da-che-parte-stai.html) oggi sente la minaccia di nuovi concorrenti che riescono a rubargli fette sostanziose del proprio parco clienti. Tanto per citare un esempio, il social network di Google (Google+, c'è nessuno?), servizio lanciato in pompa magna come alternativa a Facebook, a 3 anni dal lancio ancora langue in serie B.

![whatsapp]({{ site.baseurl }}/uploads/2014/02/whatsapp.png)

A sua volta, al secondo lustro d'età, Facebook passa da inseguito a inseguitore, cercando di tenere il passo con le nuove proposte che minacciano il proprio primato nel mercato mobile sociale. Abbiamo parlato del recente [Paper](/2014/02/06/facebook-paper-cose-e-dove-scaricarlo.html), ma ancor più succulenta è la notizia di ieri: the Big F compra WhatsApp per 16 miliardi di dollari (più un opzione su altri 3 per le employee stock options). Avete letto bene, SEDICI MI-LI-AR-DI DI DOLLARI. Tipo un miliardi di dollari in meno del budget annuale della [NASA](http://www.spacepolicyonline.com/news/appropriators-release-fy2014-omnibus-bill-nasa-does-well) o l'equivalente di sedici miliardi di [puzzacertole](http://theinfosphere.org/Stink_lizards).

"Se non puoi batterli, mangiateli", deve aver scritto Sun Tzu in una nota a margine dell'Arte della Guerra. Con l'acquisto di WhatsApp, Facebook si porta a casa una bestiaccia da 450 milioni di utenti mensili (Facebook ne ha poco più del doppio) che ogni giorno si scambiano un oceano di messaggi istantanei -- mica come quei vecchietti che usano ancora gli SMS come Giulio Cesare.

Con l'acquisizione di WhatsApp, Facebook acquisisce i contatti personali -- numero di cellulare in primis -- dei succitati 450 milioni di utenti che, se già non lo erano, diventano volenti o nolenti utenti del Social Network. In più nel piatto ricco dell'acquisizione c'è la miglior applicazione sul mercato (sui mercati, se vogliamo) per l'instant messaging su piattaforma mobile. A conti fatti quei 16 miliardi sembrano ben spesi. In una sola mossa Facebook si è tolto una grossa spina nel fianco, acquisendo peraltro il primato in un settore a lui notoriamente precluso.

![zuckerberg]({{ site.baseurl }}/uploads/2014/02/zuckerberg.jpeg)

La speranza -- sicuramente per Facebook, probabilmente anche per gli aficionados di WhatsApp -- è che Zuckerberg impari dagli errori di altri pachidermi cannibali del settore (e.g., eBay e Microsoft con Skype) e metta a frutto l'esperienza dell'azienda acquisita per mantenere alto il livello del prodotto ed evitare di stravolgerne la natura.
