---
author: Radio Rebelde
comments: true
date: 2016-06-26 14:38:00+00:00
layout: post
link: http://www.atomodelmale.it/2016/06/26/brexit-la-prima-falsa-promessa-di-farage/
slug: brexit-la-prima-falsa-promessa-di-farage
title: Brexit. La prima falsa promessa di Farage
wordpress_id: 16860
image: uploads/2016/06/brexit.jpg
categories:
- Democrazia
tags:
- Brexit
- Farage
- Spesa Sanitaria
---

Incassata la **Brexit**, **Nigel Farage** ha ammesso che i fautori del'uscita della Gran Bretagna dall'Unione Europea _"hanno commesso un errore"_ nel promettere agli elettori, in caso di vittoria del Leave, il trasferimento all'istruzione pubblica o ancor più all'Nhs, il sistema sanitario nazionale, dei 350 milioni di sterline, pari a 432 milioni di euro, che finora sarebbero stati di fatto elargiti settimanalmente alle casse comunitarie.

L'ammissione è avvenuta ai microfoni del programma Tv Good Morning Britain a pochi giorni dalla vittoria referendaria.

_'Tutta propaganda?"_, incalza la conduttrice, riportando alla memoria il tour in bus dei sostenitori del "Leave", quel bus rosso sulla fiancata del quale campeggiava a caratteri cubitali la promessa di più soldi alla sanità pubblica e davanti al quale furono fotografati sia l'ex sindaco di Londra, Boris Johnson, sia lo stesso Farage. Che precisa davanti alle telecamere: _"Non era un mio slogan"_.

Ma Farage è fatto così. Da anni sfida l'establishment britannico ed europeo a forza di proclami, proclamandosi «uomo del popolo», fondatore dell'Ukip, il partito indipendentista britannico di cui è diventato leader. Ma lui, è lo stesso che occupa una comoda poltrona al parlamento europeo dal 1999, ovviamente venendo adeguatamente retribuito.

Attenzione quindi ai proclami! Scalderanno le folle e i cuori, ma mentre i referendum restano, i proclami si possono dimenticare o ripudiare.
