---
author: Il Gorgonauta
comments: true
date: 2014-01-08 22:24:16+00:00
layout: post
link: http://www.atomodelmale.it/2014/01/09/rinnovo-della-patente-si-cambia/
slug: rinnovo-della-patente-si-cambia
title: Rinnovo della patente, si cambia
wordpress_id: 14141
image: uploads/2014/01/automobilisti.jpg
categories:
- Italia
---

Una piccola rivoluzione attende i cinque milioni di italiani che nel 2014 dovranno rinnovare la patente di guida. Al posto della tradizionale etichetta adesiva con la nuova scadenza da apporre sul vecchio documento si riceverà direttamente a casa una nuova patente. La novità entrerà in vigore da domani, ma ci saranno comunque 20 giorni di tolleranza per permettere l'aggiornamento delle strutture mediche.

La novità principale consiste nelle modalità di ricevimento del documento di guida. La patente rinnovata verrà spedita a casa del titolare con una nuova foto. Il rinnovo avverrà via internet: i medici accederanno, tramite il sito "il Portale dell'Automobilista", al sistema informatico del Dipartimento per i Trasporti inserendo credenziali e pin.

A questo punto il sistema informatico rilascerà una ricevuta che il medico consegnerà al richiedente, in attesa dell'arrivo del nuovo documento. Per riceverlo bisognerà attendere una settimana. Nel frattempo, la ricevuta sostituirà la patente vera e propria, fino a un massimo di 60 giorni. Il costo della procedura totale si aggira sui 25 euro.

Con questa procedura, il Ministero dei Trasporti punta a rinnovare entro dieci anni tutto il parco delle patenti attive, sostituendole con il nuovo modello plastificato Card disposto dalla normativa europea, in teoria più sicuro e affidabile.

Rimane da chiedersi la validità di questa procedura nel sistema Italia, il paese della burocrazia e delle lungaggini. Vuoi che la nuova patente non arrivi mai a destinazione, vuoi che venga spedita all'indirizzo sbagliato. E "Il portale dell'Automobilista" sarà sempre accessibile ai medici? Il rischio è che si ripeta quanto accaduto con la carta d'identità elettronica, prima osannata, poi, oltre che costosa, sostituita da un banale foglio da attaccare ai vecchi e cari documenti cartacei.
