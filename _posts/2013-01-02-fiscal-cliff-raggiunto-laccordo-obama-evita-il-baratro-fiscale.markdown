---
author: Il Gorgonauta
comments: true
date: 2013-01-02 17:38:06+00:00
layout: post
link: http://www.atomodelmale.it/2013/01/02/fiscal-cliff-raggiunto-laccordo-obama-evita-il-baratro-fiscale/
slug: fiscal-cliff-raggiunto-laccordo-obama-evita-il-baratro-fiscale
title: Fiscal Cliff, raggiunto l'accordo. Obama evita il baratro fiscale
wordpress_id: 12612
image: uploads/2013/01/Fiscal-Cliff.jpg
categories:
- Economia
tags:
- Barack Obama
- Usa
---

Repubblicani e Democratici hanno raggiungo un accordo sul **Fiscal Cliff**, evitando così agli Stati Uniti una profonda recessione economica. Il via libero definitivo della Camera statunitense è arrivato alle 11 del mattino (le 5 in Italia), dopo una maratona lunga 80 ore che ha tenuto con il fiato sospeso il mondo intero.

La legge prima è stata votata al Senato, a maggioranza democratica, poi alla Camera, a maggioranza repubblicana. Qui si è arenata, con i conservatori divisi sul difficile equilibrio tra tagli alla spesa pubblica e aumenti delle tasse. Per risolvere l'impasse è intervenuto direttamente il vicepresidente Joe Biden e alla fine, in extremis, è stato raggiunto un accordo.

L'**accordo** prevede più tasse per i ricchi (aumenta dal 35% al 39,6%, l'aliquota per le persone che guadagnano più di 400 mila dollari l'anno e per le famiglie i cui guadagni superano i 450 mila dollari l'anno) e il mantenimento di alcune agevolazioni per le fasce più deboli, come disoccupati (le agevolazioni per i disoccupati di lungo periodo vengono estese fino alla fine del 2013), studenti e famiglie numerose (i crediti di imposta per chi ha figli e per gli studenti che devono pagare il college vengono estesi per cinque anni).

L'accordo raggiunto però è solo parziale in quanto non risolve il nodo dei tagli alla spesa pubblica, che vengono rinviati di due mesi e rimpiazzati con le nuove entrate e con tagli mirati in alcuni settori come quello della difesa.

La legge si conferma un grande successo per **Barack Obama** che, di fronte agli americani, ha dimostrato di poter mantenere le promesse di tassare di più i ricchi e salvaguardare la middle class statunitense. L'accordo evita anche all'economia americana la recessione: se non fosse stato raggiunto, dal 1 gennaio sarebbero partiti  in automatico tagli alla spesa pubblica per 1200 miliardi in dieci anni e un aumento generalizzato del 2% delle tasse per tutti i lavoratori, tutto in virtù dell'intesa siglata lo scorso luglio per ridurre il debito americano, arrivato alla cifra record di 16.400 miliardi di dollari.
