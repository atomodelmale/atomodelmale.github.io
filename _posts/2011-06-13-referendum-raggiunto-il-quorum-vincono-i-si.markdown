---
author: Il Gorgonauta
comments: true
date: 2011-06-13 18:50:04+00:00
layout: post
link: http://www.atomodelmale.it/2011/06/13/referendum-raggiunto-il-quorum-vincono-i-si/
slug: referendum-raggiunto-il-quorum-vincono-i-si
title: Referendum, raggiunto il quorum. Vincono i Si.
wordpress_id: 9733
image: uploads/2011/06/referendum-2011.png
categories:
- Italia
- Notizie
tags:
- Acqua
- Nucleare
- Referendum
---


Alla fine il **quorum** sui 4 **quesiti referendari** (acqua, nucleare e legittimo impedimento) è stato raggiunto. Tra oggi e domenica hanno votato ben il **56,8**% degli aventi diritto, un dato che rende non decisivo ai fini della validità dell'odierna consultazione referendaria il voto degli italiani all'estero.

Il quorum è stato raggiunto e superato per tutti i quesiti referendari, un evento che non si verificava dal 1995. E  le percentuali dei si abrogativi raggiungono percentuali ben al di sopra del 90% (più precisamente 95,7% per il primo quesito; 96,2 % per il secondo; 94,6% per il terzo e 95% per il quarto). Le operazioni di scrutinio non si sono ancora concluse ma ormai il risultato è certo, con la schiacciante vittoria dei promotori del referendum e dell'opposizione.

La regione in cui si è votato di più è stata il **Trentino Alto Adige** con una percentuale di votanti ben al di sopra del 60%. Fanalino di coda invece la Calabria, dove comunque un elettore su 2 si è recato alle urne. La provincia più virtuosa è stata invece Reggio Emilia mentre per quanto riguarda il comune capoluogo il primato spetta alla città di Livorno.

Appena è stata diffusa la notizia del raggiungimento del quorum i sostenitori del si hanno dato vita a festeggiamenti, brindisi e abbracci nelle piazze di tutta Italia. Nella mattinata invece le dichiarazioni del Presidente del Consiglio ("L'Italia deve dire addio al nucleare") e del Ministro dell'Interno, dichiarazioni interpretate come un invito a non recarsi alle urne a votazioni ancora aperte. Inevitabili quindi le critiche e le polemiche.

Anche il mondo politico commenta il risultato referendario, tra la soddisfazione e l'esultanza dei principali partiti dell'**opposizione** (con tanto di inviti a dimettersi a Berlusconi e all'intero Governo) e l'irritazione e lo sconforto della **maggioranza**, sopratutto della Lega.

E se il voto amministrativo di qualche settimana fà era stato indicato da molti come una leggera brezza carica di voglia di cambiamento, ora sembra di assistere ad una vera e propria tempesta.
