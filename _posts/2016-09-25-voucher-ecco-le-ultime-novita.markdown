---
author: Radio Rebelde
comments: true
date: 2016-09-25 09:11:37+00:00
layout: post
link: http://www.atomodelmale.it/2016/09/25/voucher-ecco-le-ultime-novita/
slug: voucher-ecco-le-ultime-novita
title: Voucher. Ecco le ultime novità
wordpress_id: 17185
image: uploads/2016/09/Il-Voucher-1-1.png
categories:
- Legge
tags:
- Sanzioni
- Voucher
---

E'stato varato Venerdì sera il decreto correttivo sul **Job Act** in merito all'utilizzo dei **Voucher**.
La stretta sui buoni lavoro prevede una maggiore tracciabilità e verifiche ispettive ad hoc per coloro che ne faranno uso.
Gli imprenditori non agricoli o professionisti che intendono avvalersi di tali prestazioni sono tenuti a comunicare all'Ispettorato del lavoro, almeno un'ora prima dell'inizio, con un sms o un messaggio di posta elettronica, i dati del lavoratore o il codice fiscale, nonché luogo e giorno d'inizio e fine della prestazione. Per le imprese agricole, la comunicazione potrà riguardare un periodo fino a tre giorni.

In caso di violazione degli obblighi di comunicazione sarà applicata la stessa sanzione prevista per il lavoro intermittente, ossia la sanzione amministrativa che va da **400 a 2.400 euro** in relazione a ciascun lavoratore per cui è stata omessa la comunicazione.
Tra le altre novità previste dal decreto del Consiglio dei Ministri: il rifinanziamento degli ammortizzatori, l'incremento della Naspi a favore dei lavoratori stagionali, la possibilità di trasformare un contratto di solidarietà da difensivo a espansivo.

Questo il primo passo del Governo per cercare di regolamentare l'utilizzo dei voucher, strumento nato per le prestazioni di lavoro saltuarie o accessorie, cresciuto in maniera esponenziale negli ultimi anni ma utilizzato spesso in maniera distorta nascondendo in molti casi forme di sfruttamento e di lavoro nero.
