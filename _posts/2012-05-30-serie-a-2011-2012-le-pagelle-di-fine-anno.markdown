---
author: Radio Rebelde
comments: true
date: 2012-05-30 19:53:30+00:00
layout: post
link: http://www.atomodelmale.it/2012/05/30/serie-a-2011-2012-le-pagelle-di-fine-anno/
slug: serie-a-2011-2012-le-pagelle-di-fine-anno
title: 'Serie A 2011-2012. Le pagelle di fine anno. '
wordpress_id: 11611
image: uploads/2012/05/visore_pagelle.jpg
categories:
- Calcio
- Sport
tags:
- '2011'
- '2012'
- Pagelle
- Serie A
---

E' finita anche questa stagione calcistica, e come ogni fine anno è tempo di pagelle.

**ATALANTA Voto 8**

Vista la penalizzazione iniziale, sfido chi a inizio stagione avrebbe scommesso per la salvezza della squadra bergamasca. Invece non solo si è salvata ma per tutto il campionato non si è mai trovata nei bassi fondi. Grandissima Stagione.

**BOLOGNA Voto 7**

L'arrivo di Pioli è stato determinante. Una squadra cinica e lottatrice per una salvezza tranquilla e meritata.

**CAGLIARI Voto 5,5**

Troppi cambi di allenatore non fanno bene. Una salvezza più difficile del previsto ma comunque meritata.

**CATANIA Voto 7,5**

Montella ha fatto un ottimo lavoro. Il Catania ha giocato bene facendo soffrire anche le grandi, fino all'ultimo ha sognato anche l'Europa.

**CESENA Voto 3**

Retrocessione più che meritata. Una squadra per salvarsi deve avere carattere, che invece è mancato per tutto il campionato. Peccato perchè la rosa era da salvezza.

**CHIEVO Voto 6,5**

Ennesima ottima stagione della squadra veronese. Una salvezza tranquilla per quella che sta diventando una delle certezze del nostro campionato.

**FIORENTINA Voto 5**

Il pugno di Delio Rossi è l'emblema di una stagione da dimenticare per la squadra Viola. Una squadra e un progetto da ricostruire.

**GENOA Voto 4**

La salvezza all'ultima giornata non può consolare per una stagione orribile sia dal punto sportivo che per quanto riguarda il comportamento di alcuni tifosi.

**INTER Voto 6**

L'Europa League non era certamente l'obiettivo di inizio stagione, tuttavia per come si era messa la stagione il sesto posto era quasi diventato un miraggio. E' finito un ciclo, occorre una rifondazione.

**JUVENTUS Voto 10**

Ritornare ad essere grandi era l'obiettivo, ma essere la più grande non era ipotizzabile neanche dal più ottimista dei tifosi. Se poi si aggiunge che è rimasta imbattuta per tutto il campionato, si può dire che è tornata la Vecchia Signora. Grandi meriti a Conte che ha ridato alla squadra il vecchio stile Juve.

**LAZIO Voto 6**

Essere stati quasi tutto il campionato in zona Champions e farsela scappare nelle ultime partite, sa molto di stagione sprecata.

**LECCE Voto 6**

Retrocessione immeritata. Peccato per l'inizio stagione disastroso. Cosmi ha dato carattere alla squadra, complimenti per aver tenuto vivo il campionato fino alla fine per quel che riguarda la zona retrocessione.

**MILAN Voto 6,5**

L'uscita dalla Champions, ha demoralizzato l'ambiente. La rosa è sicuramente la migliore di tutto il campionato, ma quest'anno si è visto poco il gruppo e quando Ibrahimovic non è stato decisivo la squadra ne ha sofferto.

**NAPOLI Voto 6,5**

Nel complesso un'ottima stagione, bellissima figura in Champions e la vittoria della Coppa Italia è stata la ciliegina sulla torta. Certo non centrare il terzo posto ridimensiona un pò tutto, soprattutto perchè c'è aria di fine di un ciclo.

**NOVARA Voto 5**

Un solo anno di permanenza in Serie A. Forse cambiare Tesser non è stata la scelta migliore. In tutti i modi il Novara scende nel campionato cadetto a testa alta.

**PALERMO Voto 5**

Una stagione insulsa che l'ha portata a lottare per non retrocedere fino alle ultime giornate. Grandi colpe vanno al presidente, che dovrebbe provare a finire una stagione intera con lo stesso allenatore.

**PARMA Voto 7,5**

Inizio campionato da 5, fine campionato da 10. Grandi meriti vanno a Donadoni e Giovinco, quest'ultimo tra i migliori giocatori del torneo.

**ROMA Voto 5**

Il progetto Luis Enrique è fallito. Il modello Barcellona funziona solo se hai i giocatori della squadra catalana. In Italia più di tutto occorre carattere e corsa, qualità che sono mancate alla squadra capitolina.

**SIENA Voto 7**

Un bravissimo Sannino ha messo in campo una squadra cinica, con carattere capace di giocare un bel calcio. Salvezza più che meritata.

**UDINESE Voto 9**

Non ci sono più parole per celebrare la squadra friulana. Cambiano i giocatori ma il bel gioco e i risultati sono sempre gli stessi. Un plauso speciale a Di Natale.
