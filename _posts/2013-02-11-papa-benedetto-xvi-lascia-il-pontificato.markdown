---
author: Il Gorgonauta
comments: true
date: 2013-02-11 12:41:51+00:00
layout: post
link: http://www.atomodelmale.it/2013/02/11/papa-benedetto-xvi-lascia-il-pontificato/
slug: papa-benedetto-xvi-lascia-il-pontificato
title: 'Papa Benedetto XVI lascia il pontificato '
wordpress_id: 12807
image: uploads/2011/09/Benedetto-XVI.jpg
categories:
- Notizie
- Religione
tags:
- Benedetto XVI
- Chiesa
---


**Benedetto XVI, dal 28 febbraio, lascerà il pontificato**. L'annuncio delle dimissioni del Papa irrompe, all'improvviso, una mattina di febbraio. La notizia ha già fatto il giro del mondo: l'evento non si verificava nella storia della Chiesa da quasi 600 anni, l'ultimo episodio risale infatti al 1415 con Gregorio XII.

**Benedetto XVI ha annunciato personalmente le proprie dimissioni** in latino durante il concistoro per la canonizzazione dei martiri d'Otranto. "Dopo aver ripetutamente esaminato la mia coscienza davanti a Dio - ha detto Ratzinger - sono pervenuto alla certezza che le mie forze, per l'età avanzata, non sono più adatte per esercitare in modo adeguato il ministero petrino. Sono ben consapevole che questo ministero, per la sua essenza spirituale, deve essere compiuto non solo con le opere e con le parole, ma non meno soffrendo e pregando".

L'età che avanza, i tempi che cambiano, il peso dell'incarico: queste le motivazioni alla base della decisione del Pontefice. Le dimissioni entreranno in vigore alle ore 20 del 28 febbraio. Da quel momento, ha detto papa Benedetto XVI, "la sede di Roma, la sede di San Pietro, sarà vacante e dovrà essere convocato, da coloro a cui compete, il Conclave per l'elezione del nuovo Sommo Pontefice".

Il Conclave si terrà dunque già nel mese di marzo mentre Ratzinger dovrebbe rimanere negli ambienti vaticani anche dopo le dimissioni. Secondo i bookmaker il nuovo Papa potrebbe prevenire da Africa o Italia. Gran favorito il cardinale nigeriano **Francis Arinze**, seguito dal ghanese Peter Turkson. Tra gli italiani, al primo posto Angelo Scola, seguito dal cardinale Bertone.

L'annuncio ha sorpreso tutti o quasi. "E' uno scherzo", "Non può essere vero", "Un'invenzione giornalistica" avranno pensato in molti. Le dimissioni del Papa ricordano il film di Nanni Moretti "Habemus Papam", racconto di un Pontefice che si dimette pochi giorni dopo la sua nomina.

Benedetto XVI, nato a Marktl am Inn il 16 aprile del 1927, è salito al soglio pontificio il 19 aprile 2005 diventando il 265esimo Papa della storia. Il suo pontificato terminerà il 28 febbraio dopo 2.872 giorni.
