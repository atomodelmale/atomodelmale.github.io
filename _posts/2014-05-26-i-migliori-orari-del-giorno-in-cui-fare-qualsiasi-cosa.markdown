---
author: thesave
comments: true
date: 2014-05-26 19:11:34+00:00
layout: post
link: http://www.atomodelmale.it/2014/05/26/i-migliori-orari-del-giorno-in-cui-fare-qualsiasi-cosa/
slug: i-migliori-orari-del-giorno-in-cui-fare-qualsiasi-cosa
title: I migliori orari del giorno in cui fare qualsiasi cosa
wordpress_id: 14512
image: uploads/2014/05/siesta.jpg
categories:
- Salute
tags:
- esercizi
- produttività
- Sonno
---

Dovete andare dal dottore, scrivere quella relazione per il vostro capo e cercare di fare qualcosa di produttivo entro sera e non sapete come fare?
Forse state chiedendo un po' troppo per un solo giorno, ma scegliere gli orari giusti potrebbe darvi una mano a depennare i vostri impegni giornalieri. Vediamo, dalle 7 alle 22, gli orari migliori per ottimizzare il vostro tempo.

## 7:00. Siate creativi

![sveglia]({{ site.baseurl }}/uploads/2014/05/sveglia.jpg)

In Ammmerega dicono "write drunk, edit sober". Dopotutto quella forte sensazione di <del>rinco</del> stordimento post-risveglio potrebbe essere un toccasana per la vostra creatività. E' [dimostrato](http://blog.bufferapp.com/the-best-time-to-write-and-get-ideas) che la mattina presto è il momento migliore per le idee. In quanti là fuori possono dire di aver avuto l'Illuminazione durante le proprio "abluzioni" -- capisc'ammè -- mattutine?

## 8:00. Andate dal medico

Odiate passare ore nella sala d'attesa del vostro medico? Siate i primi e fissate il vostro appuntamento per le 8:00 (o meglio, all'apertura dell'ambulatorio). Se non riuscite la mattina presto, l'appuntamento delle 13:00 (subito dopo pranzo) potrebbe fare per voi.

## 9:00. Posta, appartamenti e colloqui

![poste]({{ site.baseurl }}/uploads/2014/05/poste.jpg)

Gli uffici postali aprono alle 8:30. All'apertura avrete con voi un esercito di impiegati e pensionati, tutti ansiosi di sbrigare le proprie pratiche (il perché i pensionati siano così ansiosi quando sono in fila richiederebbe uno studio a parte). Voi fatevi furbi e lasciate scorrere la fiumana dell'orario di apertura. Le 9:00 sono l'orario perfetto.

Le 9:00 (o meglio, dalle 9 alle 10) è l'orario in cui vengono pubblicati la maggior parte degli annunci d'affitto. Prendetevi un po' di tempo e scandagliate i vostri siti di annunci preferiti. E non aspettate a fare la vostra offerta.

State cercando lavoro e dovete fissare un colloquio? Ricordate che i vostri interlocutori sono persone e, come voi, si stancano lavorando. Probabilmente vedranno molti candidati, cosa che richiederà, oltre che perizia, memoria. Siate i primi della giornata, quando la loro mente è ancora fresca e riposata.

## 9:30. Fatevi un caffè

Se bevete il caffè per svegliarvi appena scesi dal letto, forse non state ottimizzando l'effetto dei miracolosi grani tostati. Al risveglio i nostri livelli di cortisolo raggiungono il loro picco (che è ciò che serve per farci svegliare), per calare intorno ai 90-120 minuti dopo. Se perciò vi svegliate alle 7-7:30, le 9-9:30 sono il momento giusto per bervi un caffè e riportare la vostra attenzione al massimo.

## 14:00. Email e pennichella

![siesta]({{ site.baseurl }}/uploads/2014/05/siesta.jpg)

Dopo una mattina di lavoro e il meritato pranzo, impiegati e dirigenti tornano in ufficio, controllano le mail e si prendono il tempo per rispondere. Se volete una risposta veloce (ammesso che la vostra richiesta sia veloce) le 14 sono il momento giusto per i vostri carteggi digitali.

Il tipico "riposino" pomeridiano, se preso nel momento e le tempistiche giuste, [massimizza](http://www.medicalbillingandcoding.org/blog/the-surprising-science-behind-napping/) la concentrazione. Considerando una sveglia intorno alle 7-7:30, una pennichella di 20 minuto intorno alle 14-14:30 farà al caso vostro.

## 15:00. Meeting

Le 15 sono l'orario perfetto per i meeting. La maggior parte dei vostri collaboratori sono in ufficio ([sia i gufi che le allodole](http://it.wikipedia.org/wiki/Cronotipo)) e probabilmente sarà il momento della giornata in cui avranno meno impegni, minimizzando assenteismi e fughe improvvise. Se le 15 sono off-limits, l'intervallo dalle 10 alle 11 potrebbe fare per voi.

## 18:00. Sport

![correre]({{ site.baseurl }}/uploads/2014/05/correre.jpg)

Il momento perfetto per fare sport è alle 18, quando l'[ossigenazione](http://www.realsimple.com/work-life/life-strategies/time-management/best-time-day-just-about-anything-10000001053802/page7.html) del nostro corpo raggiunge la massima efficienza. In più, fare esercizio alle 18 vi da il giusto lasso di tempo tra sport e letto per assicurarvi un [buon sonno](http://online.wsj.com/news/articles/SB10001424127887323608504579024773708604060).

## 19:00-20:00. Spesa

Sembra strano, ma fare la spesa alla chiusura dei negozi vi obbliga a prendere l'essenziale e vi permette di trovare ottimi sconti su frutta, verdura e carne, di cui i negozi si devono liberare entro fine giornata.

## 22:00. A nanna

Parafrasando Cicerone (o chi per lui), "de tempibus disputandum non est". Ognuno ha i proprio orari per addormentarsi e svegliarsi. Vero è che rispettare un ciclo di sonno regolare migliora il senso di riposo e rilassamento delle vostre notti. Considerando una sveglia intorno alle 7, il momento giusto per "andare in branda" è intorno alle 22-23. Ricordatevi che l'orario importante non è quando vi mettete sotto le coperte, ma quando (finalmente) vi addormentate. Cercate di limitare al letto le sole [attività notturne](/2013/06/27/la-sveglia-e-la-vostra-nemesi-5-consigli-per-farvela-amica-e-svegliarvi-meglio.html) per svegliarvi freschi e riposati.

## 22:30. Non siete ancora a letto? Vendete su eBay

![computer notte]({{ site.baseurl }}/uploads/2014/05/computer-notte.jpg)

Se avete bisogno di liberarvi degli ultimi, nonché indesiderati, regali di compleanno, l'orario migliore per mettere online le vostre aste è nell'intervallo che va dalle 18:30 alle 22:30. Il motivo è che quello è l'intervallo in cui la maggior parte dei vostri potenziali clienti visiterà eBay. In questo modo vi farete notare sia da chi scruta i nuovi annunci per accaparrarsi la migliore offerta, sia dai "bidders" dell'ultimo secondo (a fine asta).

[The Best Time of Day to Do Just About Anything](http://lifehacker.com/the-best-time-of-day-to-do-just-about-anything-1570979425?utm_source=feedburner&utm_medium=feed&utm_campaign=Feed%3A+lifehacker%2Ffull+%28Lifehacker%29) | Via LifeHacker
