---
author: Radio Rebelde
comments: true
date: 2009-05-02 12:24:34+00:00
layout: post
link: http://www.atomodelmale.it/2009/05/02/elezioni-europee-2009-ecco-i-candidati-e-il-sistema-elettorale/
slug: elezioni-europee-2009-ecco-i-candidati-e-il-sistema-elettorale
title: 'Elezioni Europee 2009. Ecco i Candidati e il Sistema Elettorale.  '
wordpress_id: 4680
image: uploads/2009/05/logo_per_web.jpg
categories:
- Blog
- Elezioni
tags:
- '2009'
- Candidati
- Europee
- PD
- Pdl
---

Per le elezioni europee il territorio italiano viene suddiviso in cinque circoscrizioni.  

La prima, Italia nord-occidentale, comprende Piemonte, Valle D'Aosta, Liguria e Lombardia. La seconda, Italia nord-orientale, è composta da Veneto, Trentino Alto Adige, Friuli Venezia Giulia ed Emilia Romagna. Terza circoscrizione, quella dellItalia centrale: Lazio, Umbria, Marche e Toscana. L'Italia meridionale: Abruzzo, Molise, Campania, Puglia, Basilicata e Calabria. E, infine, l'Italia insulare composta da Sardegna e Sicilia.

**Pdl**

Silvio Berlusconi sarà capolista del Pdl in tutte le cinque circoscrizioni.  Nella circoscrizione Nord-Ovest, oltre al ministro della Difesa Ignazio la Russa, vi sono l'ex sindaco di Milano Gabriele Albertini, la presentatrice Iva Zanicchi e due giovani scelte dal premier, Lara Comi e Licia Ronzulli. A Nord-Est vi saranno Alberto Balboni, Sergio Antonio Berlato, Michaela Biancofiore e l'ex attrice Elisabetta Gardini. Al Centro le neodeputate alla Camera  Mariarosaria Rossi e Barbara Mannucci. Nella circoscrizione Sicilia-Sardegna vi è la deputata europea uscente Maddalena Calia oltre a Michele Cimino, Salvatore Iacolino. A Sud, ritroviamo Clemente Mastella insieme a Salvatore Tatarella e Giuseppe Gargani e oltre a Barbara Matera l'unica ex show-girl rimasta tra le papabili eurodeputate.  

  

**Pd**  

I Capigruppo saranno Sergio Cofferati (Nord-Ovest), Luigi Berlinguer (Nord-Est), il giornalista del tg1 David Sassoli (Centro), Paolo De Castro (Meridione) e Rita Borsellino ( Italia insulare).  A  Nord-Ovest la lista del Pd include i quattro eurodeputati uscenti (Patrizia Toia, Gianluca Susta, Antonio Panzeri e Francesco Ferrari), il giovane competitor di Prodi alle primarie Ivan Scalfarotto, l'assessore al Bilancio del Comune di Genova Francesca Balzani, lo scienziato Giovanni Bignami, ex presidente dell'Agenzia Spaziale Italiana, il segretario regionale aostano del Pd Raimondo Donzel e Maria Luigia Simeone, sindaco di None (To). Nelle Isole candidati il sindaco di Gela Rosario Crocetta, la giovane messinese Maria Flavia Timbro e il segretario siciliano della Cgil Italo Tripi. Al Centro, insieme a David Sassoli, vi sono il sindaco di Firenze Leonardo Domenici, l'assessore della Regione Lazio alla scuola Silvia Costa, il presidente del Consiglio Regionale del Lazio Guido Milana, il presidente della provincia di Pesaro-Urbino Palmiro Ucchielli e l'oro olimpico di windsurf a Sidney 2000 Alessandra Sensini.

**Lista Comunista e Anticapitalista**  

Riunisce Rifondazione Comunista, Comunisti italiani, Socialismo 2000 dell'ex Ds Cesare Salvi ed i Consumatori uniti e avrà la falce e il martello nel simbolo. Capilista saranno Vittorio Agnoletto nel Nord-Ovest e al Sud, il segretario del Pdci Oliviero Diliberto al Centro, la pacifista Lidia Menapace nel Nord-Est e la notissima astrofisica Margherita Hack nelle Isole. Presenti anche lo  scrittore di fantasy-fantascienza Valerio Evangelisti, l'attrice rom Dijana Pavolovic, il chirurgo Sergio Minutillo, il palestinese Bassam Saleh e la somala Suad Omar.

**Sinistra e Libertà**  

La lista di Nichi Vendola, Verdi e Partito Socialista avrà come capolista a Nord-Est l'eurodeputata uscente (eletta nel 2004 con l'Ulivo) e presidente dell'Internazionale Socialista Donne Pia Locatelli. Candidato anche Mauro Palma, presidente del Comitato europeo per la prevenzione della tortura, direttore dell'Enciclopedia Treccani ed ex presidente dell'Associazione Antigone.

**Lega Nord**  

Il movimento di Umberto Bossi presenta il leader a Nord-Ovest ed al Centro, insieme a Matteo Salvini e agli eurodeputati uscenti Mario Borghezio e Francesco Speroni.

**Idv**  

Antonio Di Pietro è capolista in quattro circoscrizioni. Tra i suoi candidati vi sono l'ex pm Luigi De Magistris, il filosofo Gianni Vattimo e l'hostess Maruska Piredda, un'altra delle "pasionarie" Alitalia. Nelle Isole capolista è Leoluca Orlando, seguito dallo stesso Di Pietro.

**La Destra-Mpa**  

Vittorio Sgarbi, sindaco di Salemi (Trapani), sarà candidato nella lista di Francesco Storace e Raffaele Lombardo nella circoscrizione Sicilia e Sardegna. Nella stessa circoscrizione, con Lombardo capolista, vi è Nello Musumeci, uno dei big del consenso politico in Sicilia.

**Udc**  

L'unico nome di rilievo è quello di Emanuele Filiberto di Savoia, che sarà capolista nel Nord-Ovest con il giornalista Magdi Cristiano Allam. Gianni Rivera sarà al Centro con Carlo Casini, il presidente del Movimento per la Vita. Viene invece rispolverato Luigi Ciriaco De Mita e Saverio Romano nelle Isole

**Radicali**  

Marco Pannella, Emma Bonino, Aldo Loris Rossi, Marco Cappato e Mina Schett Welby guideranno le cinque circoscrizioni. In lista anche il segretario di "Nessuno tocchi Caino" Sergio D'Elia al Sud e Silvio Viale a Nord-Ovest. Sempre a Nord-Ovest corrono i co-presidenti dell'Associazione Luca Coscioni Gilberto Corbellini e Maria Antonietta Farina Coscioni.

Ecco, in pillole, il sistema elettorale con il quale si voterà e che servirà ad eleggere il gruppo dei 72 europarlamentari della delegazione italiana a Strasburgo.

PROPORZIONALE PURO

Il riparto dei seggi avviene con il metodo proporzionale in base alla cifra elettorale nazionale di ciascuna lista, su un collegio unico nazionale e con il principio dei quozienti interi e dei resti più elevati.

SBARRAMENTO

Hanno diritto ad accedere alla ripartizione dei seggi solo le liste che abbiano conseguito sul piano nazionale almeno il 4% dei voti validi espressi.

PREFERENZE

Restano le preferenze, nonostante, nella prima ipotesi di riforma il centrodestra avesse tentato di cercare un accordo per l'introduzione delle liste bloccate come per le politiche. L'elettore può esprimere, dunque, non più di tre preferenze nella prima circoscrizione, non più di due nella seconda, terza e quarta e una nella quinta.

SOTTOSCRIZIONI

Le liste devono essere sottoscritte da non meno di 30 mila e da non più di 35 mila elettori e i sottoscrittori devono rappresentare almeno il 10% degli elettori di ognuna delle regioni comprese nella circoscrizione.

