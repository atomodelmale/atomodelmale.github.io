---
author: Il Gorgonauta
comments: true
date: 2009-04-21 19:42:58+00:00
layout: post
link: http://www.atomodelmale.it/2009/04/21/doppiette-selvagge/
slug: doppiette-selvagge
title: Doppiette selvagge.
wordpress_id: 4600
image: uploads/2009/04/uccelli-migratori.jpeg
categories:
- Ambiente
- Animali
- Giovani
- Italia
- Legge
- Natura
tags:
- Armi
- Caccia
---

Fanno discutere varie proposte di legge che si propongono di modificare la legge 157/1992 sulla **caccia**, l'unica che tutela nel nostro paese la fauna selvatica. E molti loro aspetti fanno più che rabbrividire. Mentre alla Camera  in commissione Agricoltura si discute un testo che si propone di ampliare la stagione venatoria (oggi dal 1 settembre al 31 gennaio). Con la possibilità che in seguito le Regioni consentano ai cacciatori deroghe in ogni momento dell'anno. In pratica una sparatoria perpetua.

E non è finita qui. Nel disegno di legge di Franco Orsi, Pdl, si giunge all'immaginabile. Innanzitutto ci si propone di cancellare dalla legge 157/1992 alcune dichiarazioni di principio, e così la tutela della fauna non è più di interesse nazionale e scompaiono le specie superprotette come lupi, orsi e aquile, declassate a "protette", tanto da permettere a sindaci e prefetti di ordinarne l'abbattimento (come di qualsiasi altro animale) qualora rappresentino una minaccia o più semplicemente diano fastidio.

E poi **concessione del permesso di caccia a 16 anni**(con i minori cmq accompagnati da un tutor), la liberalizzazione dei richiami vivi (cioè animali utilizzati per catturarne altri) senza i relativi anelli di riconoscimento (potrebbe bastare un certificato) e senza alcun limite di numero e specie. E se mai passerà l'ampliamento della stagione venatoria l'Italia rischia di permettere l'uccisione di specie protette addirittura da normative comunitarie, in periodi nei quali queste migrano, nidificano e si riproducono. Con la possibilità di un nuovo pesante richiamo (e sanzioni) da Bruxelles, che tra l'altro ha già rimproverato il nostro paese per permettere la caccia a specie ritenute protette in ambito europeo.

Credete sia finita? No, infatti si potrà cacciare le specie non cacciabili (!) in aree protette e parchi (!!)  e i cacciatori potranno diventare automaticamente anche imbalsamatori senza alcuna procedura. Le regioni non potranno proteggere oltre il 30% del proprio territorio mentre la doppietta potrà essere regolarmente in azione anche con ghiaccio e neve, ossia quando gli animali affrontano avversità climatiche.

Ci si chiede a questo punto la ragion d'essere o lo scopo di una proposta così discutibile e contro la natura, quando poi la stessa è avversata sia da associazioni ambientaliste, sia da quelle che raccolgono la maggioranza dei cacciatori, nonché, molto probabilmente, dall'opinione pubblica. **Il tutto per soddisfare una lobby minoritaria ma economicamente potente di stupidi incalliti della doppietta. E di tutto quanto ci ruota attorno (tasse incluse)**.
