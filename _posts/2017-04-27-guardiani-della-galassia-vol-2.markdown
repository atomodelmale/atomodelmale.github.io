---
author: thesave
comments: true
date: 2017-04-27 19:42:31+00:00
layout: post
link: http://www.atomodelmale.it/2017/04/27/guardiani-della-galassia-vol-2/
slug: guardiani-della-galassia-vol-2
title: Guardiani della Galassia Vol. 2
wordpress_id: 17974
image: uploads/2017/04/GotGV2_000.jpg
categories:
- Azione
- Fantascienza
tags:
- Guardiani della Galassia
- Marvel
---

Ritornano gli underdogs dell'universo Marvel. Ce la fa questo secondo volume della space opera (buffa) targata Marvel a bissare l'epicità del [predecessore](/2014/10/26/i-guardiani-della-galassia.html)? Parafrasando quanto scritto per  [Avengers: Age of Ultron](/2015/05/28/avengers-age-of-ultron.html):

<blockquote>
  Tutto considerato, il vero nemico in Guardiani della Galassia Vol. 2 è [...] il primo film della serie. La maledizione di fare un lavoro dannatamente buono è che poi ti chiedono di farne un altro. E con quello non parti da zero, ma da dove avevi lasciato il pubblico 3 anni prima.
</blockquote>

Oh. Titolo e ellissi a parte, copiato e incollato dall'articolo citato. Guarda te i corsi e ricorsi della storia...

![]({{ site.baseurl }}/uploads/2017/04/GotGV2_004.jpg)

## Guardiani della Galassia Vol. 2

Finendo coi paralleli con Age of Ultron, anche Vol.2 riprende lì dove era finita la prima pellicola: la squadra di sconclusionati guardiani è composta dall'umano (?) Star <del>Mer</del> Lord, la smeraldina Gamora, Drax il distruttore, il <del>protone</del> procione senziente Rocket Racoon e l'adorabile baby Groot, praticamente un [Ent](https://en.wikipedia.org/wiki/Ent) nato dall'amore tra Tolkien e George Lucas. Troviamo i Nostri impegnati nell'annientamento di un polipone-spaziale-a-caso per conto degli aurei Sovereign. Mentre i Guardiani <del>annientano</del>, <del>combattono</del>, le prendono di santa ragione dal polipone, noi ci riambientiamo con le smargiassate di Star-Lord, le prodezze di Gomora, gli sberleffi di Rocket e i veri-momenti-di-WTF di Drax. Sullo sfondo, o meglio, in primo piano, il ballo scatenato di baby Groot sotto le pennate incessanti dell'irresistibile Mr. Blue Sky.

![]({{ site.baseurl }}/uploads/2017/04/GotGV2_001.jpg)

Introduzione vinta a mani basse a parte, che fanno in questo secondo capitolo i Guardiani? Costruiscono. O meglio, distruggono tutto come al solito, ma il tema che unisce la sfilacciata trama di Vol. 2 è la costruzione di una famiglia. Il messaggio è tutt'altro che nascosto e, anzi, viene ripetuto a più riprese da Drax (che, a sberleffo dello stereotipo tutto-muscoli-zero-cervello, si rivela il meno inRazzoso e più saggio della combriccola): i guardiani formano, l'uno per l'altro, un'eterogenea famiglia pronta a supportare, perdonare e correre in soccorso dei suoi membri. Così, benché Rocket continui a dimostrarsi uno sBronzo (ma con la T) e Star-Lord abbia validi motivi per uscire dal gruppo, si finisce, a suon di cazzotti e risate (tante), al "volemose bé" di rito, qualche lacrimuccia --- neanche troppo scontata --- e a un finale col/i botto/i.

Come scritto sopra, la trama, soprattutto nella parte centrale del film, si sfilaccia. Materialmente perché la squadra, suo malgrado, si deve dividere e così fa la narrazione, che procede in un continuo (ma ben misurato) ping-pong tra le due sottotrame. Dal punto di vista della storia, l'occasione è perfetta per permettere ai personaggi (divisi) di approfondire sia le proprie psicologie che i rapporti tra di essi --- in particolare e sorprendentemente tra un personaggio color Puffo che-pareva-figo-e-figo-si-dimostra e un certo animale.

![]({{ site.baseurl }}/uploads/2017/04/GotGV2_003.jpg)

Dopo 400 parole di preambolo, provo a dare la mia risposta alla domanda "Vol. 2 riesce a bissare l'epicità del primo film?". Risposta breve: No. Risposta lunga: era praticamente impossibile farlo, soprattutto perché la "sorpresa" se n'era sfumata col capostipite. Inoltre, buona parte di Vol. 2 da al pubblico quel more-of-the-same necessario a cementare il carattere dei personaggi, il che pone un limite importante alla libertà di esplorazione del registra (James Gunn).

![]({{ site.baseurl }}/uploads/2017/04/GotGV2_002.jpg)

Ma non temete, il film vale ogni cent del biglietto e il nuovo capitolo dei cugini di galassia dei più seriosi Avengers non tradirà troppo le aspettative maturate dall'illustre predecessore, anche grazie all'azione, alle mitiche musiche anni '70, i migliaia di ammiccamenti, rimandi e camei (tanti, tanti, tanti) e le risate (alcune veramente riuscite) --- a scanso di equivoci, il film conferma il target adulto, adottando un linguaggio colorito da sani improperi e scurrilità.

E a proposito di more-of-the-same, rimanete fino alla fine dei titoli di coda del film perché, come tradizione Marvel, ci sono le (plurale!) scene post-credits.
