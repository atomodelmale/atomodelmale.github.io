---
author: Il Gorgonauta
comments: true
date: 2011-06-27 12:11:11+00:00
layout: post
link: http://www.atomodelmale.it/2011/06/27/vasco-rossi-basta-con-la-vita-da-rockstar/
slug: vasco-rossi-basta-con-la-vita-da-rockstar
title: 'Vasco Rossi, basta con la vita da rockstar. '
wordpress_id: 9807
image: uploads/2011/06/vasco-rossi-tour-2011-concerti-biglietti.jpg
categories:
- Musica
tags:
- Vasco Rossi
---


25 album pubblicati. Più di 30 anni di carriera. Ma ora per **Vasco Rossi** è ora di dire basta. Con la carriera da rockstar.

Il sorprendente annuncio giunge dai microfoni del Tg1 e ad annunciare l'immaginabile è lo stesso rocker emiliano. Vasco finirà il tour ma poi non ne inizierà altri, senza comunque smettere di scrivere canzoni e dedicarsi alla musica (e magari anche a qualche concerto).

L'annuncio arriva in un momento di grande popolarità del cantante, proprio quando la sua nuova **tournée** fa registrare il tutto esaurito. Le quattro date milanesi del tour _Vivere o niente_ infatti hanno portato allo stadio di San Siro oltre 250 mila persone.

Ma proprio in occasione dell'ultimo appuntamento con i fan del capoluogo lombardo Vasco si è presentato in ritardo a causa di un guaio fisico. L'imprevisto, oltre a comportare un sostanziale taglio della scaletta dei brani in programma, è costato al rocker emiliano una multa di 1.000 euro per aver superato il limite orario imposto dalle regole comunali.

Un banale imprevisto certo ma che forse ha fatto riflettere il rocker emiliano. 60 anni sono troppi, l'età è quella che è ed è quindi ora di dire basta. Questa sarà la sua ultima tournée.

Adesso sarà la capitale ad ospitare il cantante emiliano, con due date previste allo Stadio Olimpico. Appuntamenti che hanno già fatto registrare il tutto esaurito ma che ora assumeranno un ulteriore e particolare significato.

Ma Vasco farà sul serio o presto si pentirà e tornerà a cantare negli stadi di tutta Italia? Non rimane che aspettare per scoprirlo.
