---
author: Radio Rebelde
comments: true
date: 2015-03-16 21:05:29+00:00
layout: post
link: http://www.atomodelmale.it/2015/03/16/ora-legale-2015-il-29-marzo-si-dorme-unora-in-meno/
slug: ora-legale-2015-il-29-marzo-si-dorme-unora-in-meno
title: Ora Legale 2015. Il 29 Marzo si dorme un'ora in meno
wordpress_id: 15511
image: uploads/2015/03/RISPARMIO.jpg
categories:
- Notizie
tags:
- '2015'
- Ora Legale
---

Con Marzo le giornate ci sembrano sempre più "lunghe", il che vuol dire che ci avviciniamo sempre più al cambio orario. L' **ora legale 2015** subentrerà all'orario solare, attualmente in vigore, nella giornata del **29 Marzo**, nell'ultima domenica del mese. In tale data, precisamente la notte del 29, alle 2.00, dovremo spostare l'orologio avanti di un'ora, quindi dormiremo un'ora in meno.

L'ora legale è un'idea introdotta nel 1784 come espediente per risparmiare energia.

In Italia l'ora legale venne adottata per la prima volta nel 1916 e rimase in uso fino al 1920. Durante la seconda Guerra Mondiale venne ripristinata e abolita varie volte per poi essere adottata definitivamente con una legge del 1965, in un periodo di crisi energetica.

In quanto convenzione, l'ora legale non si applica ovunque. In primo luogo ne sono esclusi tutti i paesi equatoriali, che hanno una distribuzione del giorno e della notte meno soggetta a grandi variazioni durante l'anno, invece in Occidente essa è istituita quasi ovunque. Capita inoltre che all'interno di alcuni stati federali, come Canada e Stati Uniti, alcune regioni applichino l'ora legale e altre no.

Alcuni sostengono che se l'ora legale restasse tutto l'anno ci sarebbero numerosi vantaggi non solo energetici. Avere un ora in più di luce pomeridiana renderebbe più sicure le strade all'ora di punta, quando sono affollate di bambini all'uscita da scuola e di pendolari ormai stanchi ed inoltre si avrebbe più tempo per fare attività fisica all'aperto migliorando anche la salute delle persone. Secondo alcuni studi ne gioverebbe anche il turismo in quanto in autunno e in primavera quell'ora in più di luce serale ha un impatto molto forte sulla capacità della gente di andare a fare qualcosa anche dopo il lavoro.

Del fronte del no fanno invece parte molti agricoltori, che sarebbero costretti a rinunciare a preziose ore di luce nel primo mattino. E anche dal punto di vista del traffico i benefici della luce serale sarebbero probabilmente annullati dai maggiori rischi di incidente dovuti al buio mattutino. I Pro e i Contro sono concordi sul fatto che l'attuale sistema di alternanza tra ora legale e ora solare durante l'anno crea notevoli fastidi e costringe a un adattamento piuttosto innaturale.
