---
author: Il Gorgonauta
comments: true
date: 2014-09-11 21:38:01+00:00
layout: post
link: http://www.atomodelmale.it/2014/09/11/come-visitare-e-cosa-vedere-in-belgio-e-lussemburgo-in-6-giorni-iii-parte-2/
slug: come-visitare-e-cosa-vedere-in-belgio-e-lussemburgo-in-6-giorni-iii-parte-2
title: Come visitare e cosa vedere in Belgio e Lussemburgo in 6 giorni (III parte)
wordpress_id: 14911
image: uploads/2014/09/bruges-campanile.jpg
categories:
- Viaggi
tags:
- Belgio
- Lussemburgo
---


Tornati al punto di partenza](/2014/09/10/come-visitare-e-cosa-vedere-in-belgio-e-lussemburgo-in-6-giorni-ii-parte/), è ora di affrontare le mete dei prossimi giorni. Si parte con Bruges.

**4° giorno**

Preso il treno da Bruxelles, la visita odierna è **Bruges,** la "venezia del Nord". La città si raggiunge comodamente in 40 minuti. Una volta arrivati, la prima tappa è lo splendido _Markt_, la grande, rettangolare piazza del Mercato. Sulla piazza, una delle più belle di tutto il Belgio, si erge maestoso, sul palazzo del Mercato, il _belfort_, alto 83 metri. L'edificio ospita una ricca collezione di opere di Salvador Dalì. La piazza è da gustare in ogni suo particolare: al centro il monumento a Jan De Breydel e a Pieter De Coninck; ai lati deliziosi edifici ornati da graziosi frontoni triangolari, uno diverso dall'altro; sul lato est il _Landhuis_, palazzo della Provincia eretto in stile neogotico nel 1887-1921.  A pochi passi dal Markt si torva un'altra piccola piazza, il _Burg_. Anche qui alcuni palazzi degni di nota: il settecentesco_ Palazzo di Giustizia_, l'antica _Cancelleria del Franc_ e, a fianco, il_ vecchio municipio_, capolavoro gotico eretto nel 1376-1420. Accanto al municipio un'altra chicca: la_ basilica del SS. Sangue_, composta di due chiese sovrapposte.

Sempre in centro storico, da segnalare la_ Cattedrale di San Salvatore_ e la _chiesa gotica di Nostra Signora_. L'edificio ospita la celebre Madonna col bambino, superbo gruppo marmoreo eseguito da Michelangelo nel 1504. L'opera è menzionata nel film: _Monument's Men_. Trafugata dai nazisti, la scultura venne restituita dagli alleati alle autorità belghe dopo la fine della guerra. La visita a Bruges non può dirsi finita a meno di un giro lungo i suoi canali e i suo laghi, percorribili anche in battello. Tra i più famosi, spicca, a sud, il _Minnerwater_ o "lago d'amore". Poco distante, vi è infine il _Begijnhof,_ un complesso architettonico costruito nel 1200 che oggi ospita monache benedettine.

Visitata Bruges, è ora di andare in spiaggia. Il Belgio, infatti, oltre che essere ricco di prati, boschi e pascoli, è anche bagnato dal mare, il **mare del Nord**. Tornati alla stazione dei treni, la meta balneare più vicina è la città di **Ostenda**. Qui è consigliatissimo fare una passeggiata lungo l'_Albert ler Promenade_, la lunga passeggiata a mare che corre sulla diga costruita dopo la seconda guerra mondiale. La passeggiata rende l'idea di come è vissuta la spiaggia nei paesi del nord dell'Europa: nessuna lunga fila di ombrelloni, nè un bagno dopo l'altro. Solo piccole cassette bianche. Lungo la vicina _Vissers Kaai_, è poi possibile gustare pesce e lumache. Il cibo viene venduto in chioschi lungo la strada ed è uno dei prodotti più caratteristici della città. Attenzione solo ai gabbiani: appostati come falchi a ogni angolo attendono solo la caduta di un gamberetto.

![Ostenda (1)]({{ site.baseurl }}/uploads/2014/09/Ostenda-1.jpg)

**5° giorno**

Tornati a Bruxelles, la meta successiva è **Anversa**. Oltre a essere uno dei porti più importanti d'Europa, la città è famosa per essere un punto di riferimento, in tutto il mondo, per i diamanti. Basti pensare che l'80% dei diamanti grezzi del pianeta e il 50% di quelli tagliati sono quotati e negoziati nella città belga. E' perciò obbligatoria una visita al quartiere dei diamanti e al **_Diamondland_**, il più grande showroom di Anversa. La visita è gratuita e i visitatori, in compagnia di una guida, potranno assistere alla lavorazione e al montaggio dei diamanti.

![anversa centro]({{ site.baseurl }}/uploads/2014/09/anversa-centro.jpg)

Lasciato il quartiere che "brilla", è ora di puntare al centro storico e alla _Grote Markt_, la piazza principale. Il lato ovest del piazzale è occupato dal maestoso _Stadhuis_, palazzo rinascimentale eretto tra il 1561 e il 1565. Come a Bruges, sulla piazza svettano diverse case cinquecentesche, ognuna con il proprio frontone triangolare. Poco distante dalla Grote Markt, si apre la _Handschoenmarkt_, o "mercato dei guanti". La piccola piazzetta è dominata dalla facciata della **cattedrale di Nostra Signora**. L'ingresso al luogo di culto costa sei euro ma nell'edificio sono custoditi inestimabili capolavori di Rubens e altri pittori fiamminghi. Per chi ne vuole sapere di più sulla pittura fiamminga, è consigliato anche un passaggio al _Museo Reale di Belle Arti_, situato nei quartieri meridionali della città.

Visitata la cattedrale, è ora di passare al quartiere portuale, sede del nuovissimo **Mas-Museum aan de Stroom**. L'edificio conta diversi piani collegati tra loro da un percorso a spirale lungo una serie di scale mobili: a ogni piano si ha una diversa prospettiva della città, visibile attraverso le vetrate ondulare, finchè non si giunge alla terrazza panoramica da cui si gode una spettacolare vista a 360 gradi sull'intera Anversa. Abbandonato il quartiere portuale, l'ultima zona della città belga da vedere è dedicata all'alta moda con negozi di lusso e gallerie. Si tratta del "_Fashion District_". In questo caso le strade da segnare sulla mappa sono la Nationalestraat, la Shuttershofstraat e la Kammenstraat.

Ultimato il giro per Anversa, si ritorna a Bruxelles. Il nostro viaggio è ormai agli sgoccioli e la capitale sarà la nostra ultima tappa prima del ritorno in patria. Per scoprirla, vi attendo nella quarta e ultima parte della guida.
