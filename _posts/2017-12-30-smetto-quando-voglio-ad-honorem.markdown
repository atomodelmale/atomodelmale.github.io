---
author: thesave
comments: true
date: 2017-12-30 09:59:03+00:00
layout: post
link: http://www.atomodelmale.it/2017/12/30/smetto-quando-voglio-ad-honorem/
slug: smetto-quando-voglio-ad-honorem
title: Smetto Quando Voglio - Ad Honorem
wordpress_id: 18817
image: uploads/2017/12/ad_honorem_000.jpg
categories:
- Commedia
tags:
- Smetto Quando Voglio
---

Con Ad Honorem, la saga dei ricercatori ricercati giunge al meritato finale.

## Ad Honorem

Storia del passato-presente-corrente, nel 2014 Sidney Sibilia esordiva
con la propria opera prima, [Smetto Quando Voglio](/2014/02/13/smetto-quando-voglio/), in cui un manipolo vario e variegato di ricercatori, capitanato dal neurobiologo Pietro Zinni, costituiva una banda di spacciatori di smart-drugs, finendo in un turbinio di soldi, risate, armi, risate e prostitute (e risate). Col secondo capitolo della saga uscito a inizio 2017, [Masterclass](/2017/02/26/smetto-quando-voglio-masterclass/), i ricercatori passano dalla parte dei "buoni", aiutando l'ispettrice della narcotici Paola Coletti a consegnare alla giustizia 30 concorrenti produttori di smart-drugs. Benché anche Masterclass bissi e raddoppi la dose di riso del primo episodio, al tempo della sua recensione lo paragonai (colle dovute pinze del caso) ad un "Impero Colpisce Ancora", per i toni (e sopratutto il finale) cupi.

![]({{ site.baseurl }}/uploads/2017/12/ad_honorem_001.jpg)

Pur usciti ad un anno di distanza, Masterclass e Ad Honorem sono fratelli perché girati all'unisono, tecnicamente: in back-to-back. Come nei capitoli precedenti, anche Ad Honorem riprende la storia dove l'aveva abbandonata la pellicola precedente. La banda di ricercatori beccata e beffata al Tecnolpolo al posto dei veri produttori della smart-drug Sopox, con la rivelazione che, in realtà, Sophox non è altro che S(O)=P-O[X], un potente gas nervino prodotto dal "cattivo" incontrato durante l'assalto al treno di Masterclass. In Ad Honorem si scopre che il nome del cattivo è Walter Mercurio (Luigi Lo Cascio), ex-ricercatore che dopo un incidente al già citato Tecnopolo (in un super-omaggio strappalacrime --- e a ruoli invertiti --- di [Watchmen](/2009/03/29/watchmen/)) decide di esigere la propria vendetta su un sistema che sa solo "far pagare chi ha già pagato". A Pietro e al resto della banda toccherà tentare il tutto per tutto, evadere dal carcere e sventare il piano scellerato di Mercurio.

Ad Honorem tiene alto il nome della trilogia, inanellando nella sua ora e mezza (è il più corto dei tre) il tradizionale rosario di battute, pur presentando la trama più oscura dell'intera saga e legando con Sapienza (ah-ah) le trame che da quattro anni aspettavano di essere intrecciate in un unico ordito. L'unica pecca è per un finale forse troppo affrettato e volutamente aperto. Che fosse un effetto voluto? Chissà, magari nel futuro a Sydney verrà in mente come riportare i suoi ricercatori (e il loro universo) sul grande schermo.

![]({{ site.baseurl }}/uploads/2017/12/ad_honorem_002-e1514627928493.jpg)
