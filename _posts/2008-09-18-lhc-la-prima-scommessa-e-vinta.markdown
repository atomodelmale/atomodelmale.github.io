---
author: Il Gorgonauta
comments: true
date: 2008-09-18 13:38:11+00:00
layout: post
link: http://www.atomodelmale.it/2008/09/18/lhc-la-prima-scommessa-e-vinta/
slug: lhc-la-prima-scommessa-e-vinta
title: LHC, la prima scommessa è vinta.
wordpress_id: 1215
image: uploads/2008/10/cern.jpg
categories:
- Scienza
- Tech &amp; Hacks
tags:
- Astronomia
- Cern
- Esperimenti
- LHC
---


Si temeva la [fine del mondo](/2008/09/02/un-buco-nero-sulla-terra.html), invece nulla di preoccupante o catastrofico sembra essere successo. Riparliamo dell'**LHC**, il macchinario additato come dispensatore di morte. I primi esperimenti si annunciano completati ed è quindi venuto il momento di fare il punto della situazione.

Il primo fascio di protoni ha effettuato il giro completo dell'acceleratore prima in un senso e poi in quello opposto per testare la macchina, ma ad una velocità piuttosto bassa e senza scontrarsi. Solo nei prossimi mesi i protoni verranno progressivamente spinti ad intensità maggiori e poi fatti collidere.

Sono 6 i progetti che ruotano attorno all'LHC, 4 gli esperimenti più importanti che verranno attuati in 4 punti sperimentali/rivelatori di particelle diversi dell'acceleratore. Stiamo parlando di **ATLAS**, **ALICE**, **CMS** e **LHCb**. Il primo andrà tra l'altro alla ricerca della materia oscura e del bosone di Higgs, denominato anche [_la particella di Dio_](http://it.wikipedia.org/wiki/Bosone_di_Higgs), mentre il secondo cercherà di ricostruire i momenti successivi al Big Bang. Il terzo, CMS, si propone gli stessi obiettivi di Atlas, ma cercherà di raggiungerli con differenti tecnologie. Infine il quarto tenterà di scoprire l'esistenza dell'anti-materia e si concentrerà sullo studio dei mesoni B. Previsti poi 2 rivelatori minori denominati _LHCf_ e _Totem_.

Nonostante gli allarmismi e addirittura un ricorso alla Corte Europea dei Diritti Umani per fermare l'esperimento, la vita sul nostro pianeta sembra trascorrere tranquillamente e come sempre, anche se, occorre dirlo, l'LHC non è che all'inizio del suo lungo percorso di test e simulazioni.

A questo punto un saluto alla prossima fine del mondo annunciata, ossia il 21 dicembre 2012.

Il Gorgonauta.
