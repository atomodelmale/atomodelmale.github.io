---
author: Il Gorgonauta
comments: true
date: 2008-06-25 19:23:11+00:00
layout: post
link: http://www.atomodelmale.it/2008/06/25/e-venne-il-giorno/
slug: e-venne-il-giorno
title: E venne il giorno.
wordpress_id: 1014
image: uploads/2008/10/locandina.jpg
categories:
- Blog
- Cinema
- Drammatico
- Natura
- Thriller
tags:
- Mark Wahlberg
---

**Trama**. A New York la vita scorre normalmente quando a Central Park la gente si sblocca, cammina all'indietro e si suicida. Che succede? Ciò purtroppo è solo l'inizio in quanto la follia auto-distruttiva contagia il resto della città e l'intero nord-est americano. Mentre ci si interroga sulle possibili cause (tra le quali un attacco terroristico o un virus) a Filadelfia il professore di scienze Elliot Moore rimane travolto dagli eventi e dalla fuga indiscriminata dalla popolazione. Con la moglie e un piccolo gruppo di superstiti anche Elliot proverà a sfuggire dalla nuova terribile minaccia.

**Recensione**. Il regista **M. Night Shyamalan** ci ha abituati ormai a trame stravaganti e fuori dal comune. Da una ninfa in un piscina (_Lady in the Water_) a un ragazzo capace di vedere i defunti (_Il sesto senso_). Ora  è il turno di una misteriosa follia suicida che attacca gli esseri umani, all'improvviso e senza un apparente perché. La spiegazione ben presto arriverà e lascerà ancora una volta un pò perplessi mentre Elliot, professore di scienze, cercherà di risolvere il mistero con razionalità e logica. Ma la soluzione sarà suggerita da una coppia di vivaisti.

Alla fine si mostra la possibilità di una **natura** vendicativa, che si difende dall'uomo, il suo odierno distruttore. E così aleggia sul film una morale (apparentemente biblica, dato il titolo) protesa alla salvaguardia dell'ambiente e del verde (esso va tutelato), che però rimane piuttosto incerta e sfuggente (ossia lambita a tratti) mentre si premia l'aspetto della fuga, del panico e della morte, che invade le strade, le campagne, le città del nord est americano. Non mancano inoltre  personaggi stravaganti e un bel catalogo di metodi per suicidarsi. Il finale appare poco chiaro (bacchetta magica e tutto torna alla normalità) ma rispetta il trend hollywoodiano (tutti felici e contenti), senza dimenticare di lasciare una porta aperta a futuri sequel.

Elliot è Mark Wahlberg (vedi [Shooter](/2007/08/05/shooteralla-ricerca-della-giustizia.html)), uomo normale alle prese con l'incredibile, vittime ed eroe, uomo confuso ma guida di un gruppo di sventurati, fatalista ma combattivo. Insomma pieno di limiti, pregi e sfaccettature. Al suo fianco la moglie Alma, alias Zooey Deschanel, terrorizzata e alle prese con i problemi di coppia. E' questo infatti un altro aspetto della pellicola, ossia il legame tra Alma ed Elliot, fatto di primi piani e segreti da nascondere. Un rapporto che, proprio nel momento più difficile, ritrova consistenza.

![]({{ site.baseurl }}/uploads/2008/10/evenneilgiorno11.jpg)

Il regista indiano prima sfiora la psicosi terroristica post 11settembre (se succede qualcosa in America, non possono essere altro che gli infidi terroristi) e poi vira su tematiche più attuali tendenti alla catastrofe dove la comunità diventa da protezione a pericolo. L'attenzione è comunque puntata sull'uomo che di fronte alla tragedia combatte da solo e disperatamente la sua personale battaglia per la **sopravvivenza**, mettendo alla luce tutte le sue emozioni e paure (anche con musiche appropriate). La tensione e l'inquietudine resta per tutta la pellicola e come la follia colpisce all'improvviso senza dimenticare atmosfere da casa dell'incubo e sfumature splatter.

Un film in definitiva diverso ed anticonvenzionale (nel puro stile Shyamalan) dove l'uomo si riscopre impotente di fronte a ciò che lo circonda.

Il Gorgonauta.
