---
author: Radio Rebelde
comments: true
date: 2008-11-10 16:14:35+00:00
layout: post
link: http://www.atomodelmale.it/2008/11/10/caso-alitalia-4/
slug: caso-alitalia-4
title: Il Caso Alitalia 4.
wordpress_id: 3168
image: uploads/2008/11/alitalia.jpg
categories:
- Blog
- Sciopero
- Trasporti
tags:
- Alitalia
- Anpac
- Anpav
- Avia
- Blocco
- Cai
- Gianni Letta
- Sdl
- Totale
- Up
---

Lo so che non ne potete più di sentire  parlare di Alitalia e come me vi augurate il fallimento della nostra cara compagnia di bandiera ma purtroppo doveri di cronaca mi impongono di aggiungere un nuovo capitolo alla nostra Saga.

**Cos'è successo in questi 2 mesi in cui non ci siamo sentiti?**

Cgil, Cisl, Uil e Ugl hanno firmato il [piano proposto dalla Cai](/2008/09/03/il-caso-alitalia-3.html), non senza patemi tuttavia. In particolare la Cgil, dopo un primo no, ha deciso di firmare solo dopo la mediazione del Sottosegretario alla presidenza del Consiglio dei ministri **Gianni Letta** e maggiori garanzie per i precari. Non hanno invece aderito all'accordo le cinque sigle autonome **Sdl, Avia, Anpac, Anpav e Up** che rappresentano all'incirca il 25% dei lavoratori di Alitalia.

**Perché il cosiddetto "FRONTE DEL NO" non ha firmato?**

Le sigle autonome denunciano criteri di assunzione «iniqui, socialmente inaccettabili e non rispettosi delle anzianità aziendali maturate dai lavoratori». Inoltre criticano il rifiuto di Cai ad assunzioni part-time, senza oneri aggiuntivi per l'azienda, e l'inscindibilità dell'offerta fatta al commissario che esclude offerte già pervenute per Volare e per Alitalia Express ma senza fornire le medesime garanzie occupazionali per i lavoratori coinvolti, ingigantendo  il numero delle eccedenze di personale generando ulteriori quanto evitabili disastri sociali oltre che costi aggiuntivi a carico della collettività.

**Quali saranno le loro prossime azioni?**

Piloti e assistenti di volo hanno annunciato la proclamazione di 14 giorni di sciopero da attuarsi in diverse date tra il dicembre 2008 e il maggio 2009. Le giornate di agitazione si andranno ad aggiungere a quella già prevista per il 25 novembre prossimo. L'assemblea dei lavoratori del "fronte del no" di Alitalia riunita a Fiumicino questa mattina aveva votato all'unanimità la mozione di un **immediato blocco totale del trasporto**, ma i sindacati delle 5 sigle autonome hanno invitato tutti i lavoratori a rimanere uniti e rimandando almeno per ora un blocco totale.

**E il governo?**

Il governo continua a mostrarsi intransigente. Il ministro Sacconi ha affermato che se le associazioni dei piloti e degli assistenti di volo di Alitalia e AirOne non firmeranno, Cai procedera' a chiamata individuale e chi rifiuta non avra' la cassa integrazione. Cai, poi, ha aggiunto che potrà anche assumere piloti, hostess e steward di altre compagnie, come Ryanair.

**Qual è la situazione per i passeggeri?**

Ritardi e cancellazioni si susseguono ogni giorno. Oggi a Fiumicino un folto gruppo di assistenti di volo, piloti e lavoratori di terra ha bloccato, sedendosi a terra, l'ingresso del centro equipaggi Alitalia. Una situazione che ha avuto come conseguenza la crescita dei ritardi e 17 cancellazioni. E ripercussioni si registrano anche a sugli scali milanesi. Finora sono stati cancellati sette voli in partenza e otto in arrivo a Linate e uno a Malpensa.

**Quale potrà essere una data decisiva?**

Il 12 novembre. In quella data, infatti, si attende il responso della Ue sul prestito ponte da 300 milioni, varato ad aprile dal Tesoro, e alla discontinuità tra la vecchia e la nuova compagnia aerea.

Non ci resta che attendere  e sperare che venga posta la parola fine a questa stancante vicenda, alla quale bisogna dare il merito di avere unito gli italiani in unico spirito; nell'odio verso Alitalia.

Radio Rebelde.

