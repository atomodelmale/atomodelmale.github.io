---
author: Il Gorgonauta
comments: true
date: 2011-06-21 07:00:29+00:00
layout: post
link: http://www.atomodelmale.it/2011/06/21/pontida-al-raduno-della-lega-parla-umberto-bossi/
slug: pontida-al-raduno-della-lega-parla-umberto-bossi
title: Pontida, al raduno della Lega parla Umberto Bossi.
wordpress_id: 9769
image: uploads/2011/06/umberto_bossi_pontida_2011.jpeg
categories:
- Governo
- Italia
- Notizie
- Politica
tags:
- Bossi
- Lega
---


Alleati si, ma fino ad un certo punto. O meglio, a certe condizioni. Questo in sostanza è quello che emerge dal raduno leghista di **Pontida**. Sul palco sale **Umberto Bossi**(oltre a Maroni e Calderoli), pronto a tenere il suo comizio di fronte ad almeno 80 mila militanti.

E dalle parole del senatur emerge un concetto chiaro e diretto. Nulla è scontato. La leadership di Berlusconi (la quale potrebbe finire già con le prossime elezioni). Il sostegno alle politiche di Giulio Tremonti. Qualcosa potrebbe cambiare nei prossimi mesi qualora e il premier e il ministro dell'Economia non vadano incontro alle richieste della **Lega**, soprattutto in materia fiscale. Una rottura con il Pdl e conseguenti elezioni anticipate non sono però all'ordine del giorno, pena la consegna del paese alla sinistra.

Ma quali sono le **condizioni** della Lega?

Partiamo dalle **tasse**. La pressione fiscale per Bossi è troppo alta quindi occorre percorrere tutte le strade possibili per reperire nuove risorse, incluse quelle di ridurre i costi della politica e di chiudere le missioni di pace all'estero. Va poi cambiato il **patto di stabilità**. Se Tremonti vuole i voti della Lega in Parlamento lasci stare i Comuni, gli artigiani, le piccole e le medie imprese.

C'è poi il discorso del trasferimento di alcuni ministeri al Nord. Quello per le riforme istituzionali e per la semplificazione normativa per incominciare e più precisamente a Monza, in Lombardia.

Una proposta che certamente non è piaciuta a molti esponenti dello stesso Pdl, da Cicchitto ad **Alemanno**, sindaco della Capitale. Per il primo i ministeri devono restare a Roma così come previsto dalla Costituzione e al Nord possono essere collocate solo sedi distaccate di rappresentanza. Per il secondo invece tale idea è semplicemente una "boiata", tanto da proporre una mozione in parlamento in grado di ribadire le presenza dei ministeri nella città eterna.

Duro anche il presidente della Regione Lazio, Renata **Polverini**. La stessa infatti, oltre a definire la richiesta di Bossi come inopportuna, ha sollecitato un intervento del premier Silvio Berlusconi.
