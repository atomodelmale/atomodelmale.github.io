---
author: thesave
comments: true
date: 2016-04-26 20:11:01+00:00
layout: post
link: http://www.atomodelmale.it/2016/04/26/meglio-del-fantacalcio-e-il-trono-di-spade-un-fantacalcio-sul-trono-di-spade/
slug: meglio-del-fantacalcio-e-il-trono-di-spade-un-fantacalcio-sul-trono-di-spade
title: Meglio del Fantacalcio e Il Trono di Spade? Un Fantacalcio SUL Trono di Spade!
wordpress_id: 16702
image: uploads/2016/04/got.jpeg
categories:
- Fantasy
- giochi
---

Na na nanananaaa

## Fanta-westeros!

Ieri sera è iniziata ufficialmente la sesta stagione del Trono di Spade (o The Game of Thrones che si voglia), portando con sé una leggera brezza invernale condita da un paio di morti importanti e altrettante scioccanti rivelazioni.

I fan non sono rimasti a bocca asciutta, ritrovando i propri eroi nella me...lma fino al collo, come ormai d'abitudine per i personaggi del buon Martin. Del resto, i pochi che nelle scorse stagioni non hanno raggiunto gli dei (vecchi e nuovi) hanno capito che la migliore difesa è l'attacco (o l'avvelenamento e, perché no, qualche sotterfugio).

A completare l'idilliaco quadretto mancava solo un manipolo di super-fan che, su Westeros, ci inventasse un fanta-sport, al pari, per fare un esempio, del Fantacalcio.

Per Il Trono, ci hanno pensato quelli di [The Verge](http://www.theverge.com/) a mettere su Fantasizr --- sito web dedicato all'uopo --- un gioco di fantasia in cui i giocatori compongono a turno una squadra coi personaggi della serie e, puntata dopo puntata, accumulano punti in funzione delle malefatte su schermo. Tutto va a punteggio: raggiri, assassinii, torture e perfino il sesso. Ovviamente chi a fine stagione ha ancora personaggi (può anche capitare di rimanere senza) ed ha totalizzato il punteggio più alto, vince.

![]({{ site.baseurl }}/uploads/2016/04/got001.jpg)

E se siete in vena di applicare un metodo scientifico alle vostre "puntate", c'è chi usa algoritmi di apprendimento automatico per predire chi sarà il prossimo a lasciarci le penne. Il sito [A Song of Ice and Data](https://got.show/) ne è un ottimo esempio. Altri invece hanno preferito la strada dello [studio delle reti sociali](http://www.maa.org/sites/default/files/pdf/Mathhorizons/NetworkofThrones%20%281%29.pdf) per capire chi, tra i personaggi, possa essere il prossimo "anello debole".

Via alle squadre e vinca il ... peggiore!
