---
author: thesave
comments: true
date: 2007-10-13 15:42:42+00:00
layout: post
link: http://www.atomodelmale.it/2007/10/13/andiamo-mister-bolla/
slug: andiamo-mister-bolla
title: Andiamo Mister Bolla!
wordpress_id: 842
image: uploads/2008/10/start.png
categories:
- Blog
- Videogiochi
tags:
- Andrew Ryan
- Batisfera
- Big
- Bioshock
- Bolla
- Città
- Daddy
- Decò
- Eve
- FPS
- Nouveau
- Plasmidi
- Rapture
- Sparatutto
---

**The Story so far**

Cominciamo con ordine.

Sul finire dell'ormai lontano (in termini videoludici) 2003, gli **Irrational Games**, già famosi (si fa per dire) per altri titoli come SystemShock2 e Freedom Force, si mettono in testa di dar vita ad uno **sparatutto in soggettiva** diverso e per molti aspetti migliore, rispetto alla media degli FPS presenti sul mercato.

Il progetto prende vita e viene dato in pasto alla stampa di settore il titolo del gioco: **BioShock**, una vera e propria rivoluzione del genere, un'opera con la quale tutti gli altri titoli avrebbero dovuto fare i conti.

**Nel bel mezzo del cammin...**

Probabilmente vi starete chiedendo ancora chi cavolo sia questo Mister Bolla e cosa c'entri con questo gioco.

Datemi 900 caratteri e un quarto d'ora del vostro tempo e ve lo spiego:

**1960**, **notte**, siamo su un aereo intercontinentale, **in mezzo all'oceano**, guardiamo il regalo che ci hanno inviato i nostri genitori, fumiamo un sigaro, leggiamo la dedica, non abbiamo il tempo di reagire.

Uno scossone: **L'aereo precipita**, perdiamo i sensi.

Solo dopo qualche minuto rinsaviamo, siamo sott'acqua, stiamo soffocando, annaspiamo fra i flutti per riemergere, **lo spettacolo è devastante**.

![]({{ site.baseurl }}/uploads/2008/10/start.png)

L'aereo sta colando a picco, non c'è anima viva oltre a noi, vediamo un faro nelle vicinanze, un isolotto sperduto in mezzo a quel disastro: **brancolando nel buio delle onde**, rotto dalle ravvicinate esplosioni degli ultimi relitti dell'aereo, raggiungiamo la terraferma.

"Perché? Chi siamo? Cosa sta succedendo?"

Non abbiamo il tempo di porci queste domande, saliamo le scale del faro e scopriamo all'interno una **piccola batisfera**, vi entriamo.

La sfera comincia la sua infernale discesa: la nostra dantesca avventura nelle viscere di **Rapture** ha inizio.

[![]({{ site.baseurl }}/uploads/2008/10/rapture.png)]({{ site.baseurl }}/uploads/2008/10/rapture.png)

**Un po' Orwell, un po' Shelley, molto Lang**

Durante la nostra discesa scopriamo che **Andrew Ryan**, carismatico industriale dal pallino per l'autodeterminazione, ha creato, durante i due precedenti lustri, una **città sommersa ipertecnologica**: Rapture, per l'appunto.

In questa città-stato, lontana dalle influenze dalla guerra fredda e delle dispute religiose, le **migliori menti scientifiche** ed **economiche** del tempo possono trovarsi e lavorare insieme **libere** da qualsiasi **morale filosofica** o **religiosa**.

Come potrete ben intuire, nella migliore delle tradizioni Orwelliane, su questo paradisiaco **Eden della scienza** non poteva non attecchire il **morbo degli interessi  personali**.

Nel momento in cui arriviamo, la città è **completamente allo sbando**, in preda all'anarchia più totale. Scopriamo ben presto che gli scienziati di Rapture avevano trovato il modo di **modificare le capacità genetiche** degli abitanti tramite la sintesi di una sostanza, chiama **Adam** (ogni riferimento biblico è assolutamente casuale) e di rigenerare i tessuti morti (chi ha detto vita eterna?).

Il passo successivo è stato trovare il modo non solo di rigenerare le cellule, ma anche di **modificarle a piacimento**: la strada per avere un corpo atletico senza il minimo sforzo o la capacità di spostare gli oggetti con la mente era sgombra. Come al solito, però, tra il dire ed il fare c'è di mezzo il **male**, Rapture ben presto si trasforma da Eden a inferno; gli innesti genetici portano le persone (dette **ricombinati**) alla **pazzia** e la battaglia per il controllo dell'Adam si fa sempre più serrata, un braccio di ferro tra forze dell'ordine e civili che culmina in un **genocidio di massa**.

**Andiamo Mister Bolla!**

![]({{ site.baseurl }}/uploads/2008/10/bigdaddy.png)

Il compito di Jack (e nostro) sarà riuscire a fuggire da questa città, imperversata da ricombinati a caccia di Adam ed **Eve** (l'energia che serve al "funzionamento" degli innesti genetici), sfruttando le **armi** (poco) convenzionali ed i **poteri** derivati dall'assunzione di Adam e **plasmidi** (gli "estratti" che permettono la modificazione genetica).

Personaggi chiave della storia, nonché pilastri su cui si regge tutto il "mercato" dell'Adam, sono  le **Sorelline**, bambine modificate in modo da poter **assimilare dal corpo delle persone decedute** (che loro stesse definiscono "**angeli**") tutto l'Adam che contengono.

![]({{ site.baseurl }}/uploads/2008/10/sorellina.png)

A protezione delle inermi fanciulle, sono stati creati i **Big Daddy**, grossi omoni lobotomizzati dalla voce bovina, insaccati in vecchie tute da palombaro.

Non capita di rado d'incontrare questi **tori ambulanti** assieme alla loro sorellina, che li chiama: "Andiamo Mister Bolla!". Ancor meno di rado capita di sentire la suddetta sorellina urlare al proprio Big Daddy: "**Scucilo Mister Bolla!**": non vi dico che **scarica di adrenalina** sia vedere questo energumeno alto due metri piombarci addosso muggendo a tutto spiano in qualche decimo di secondo.

**Taglia corto Save**

Ok, ok, capisco di essermi dilungato veramente tanto, ma questo gioco è uno di quei **titoloni** di cui parlarne poco mi sarebbe sembrato un offesa, soprattutto rispetto al **maniacale lavoro** di **ottimizzazione dell'engine**, **ambientazione** e **rifinitura dei dettagli** fatto dagli sviluppatori.

Consiglio di cuore a chiunque si reputi un videogiocatore di vivere quest'esperienza, non tanto per il **gameplay**(che in difficoltà "semplice" è godibilissimo anche da chi un FPS non l'ha mai visto), ma piuttosto per come il gioco stesso sa **attirare il giocatore** in un universo distorto pieno di fascino decadente: Rapture assume sul serio i connotati di una **città "vissuta"**, dappertutto cartelli, insegne, pubblicità e diari di persone che, benché non contribuiscano al raggiungimento degli obbiettivi finali, permettono al giocatore di comprendere tutta la storia della **potenza e decadenza della città**.

Dunque per una volta è la **trama a farla da padrona** sull'azione, piena di colpi di scena, momenti di riflessione e impensabili rivelazioni. Mi sono ritrovato non poche volte a soffermarmi davanti all'orrore dei creatori di Rapture e della loro **lucida follia**.

Il **game design** basato interamente sull'integrazione dell'arredo urbano in stile **art nouveau** ed **art decó** da il meglio di sé, sontuoso e barocco come in pochi altri titoli (per inciso: io amo l'art decó e l'art nouveau, quindi il mio parere è condizionato a priori).

L'umidità, la claustrofobia, l'angoscia e l'odio dei mostruosi abitanti di Rapture permeano costantemente in modo sottile e naturale.

Ovviamente ogni "**opera d'arte**" ha i suoi difetti, primi tra tutti i (due) **finali troppo "veloci"** e in secondo luogo alcune (a dire il vero veramente poche) sezioni di gioco che sembrano essere state introdotte principalmente per allungarne la durata.

### **Lasciatevi assorbire dalla storia, dalla deviazione e dalla magia di uno dei migliori giochi di sempre: BioShock. Non ne rimarrete delusi.**
