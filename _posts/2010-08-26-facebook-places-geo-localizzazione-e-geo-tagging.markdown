---
author: thesave
comments: true
date: 2010-08-26 08:00:43+00:00
layout: post
link: http://www.atomodelmale.it/2010/08/26/facebook-places-geo-localizzazione-e-geo-tagging/
slug: facebook-places-geo-localizzazione-e-geo-tagging
title: Facebook Places, geo-localizzazione e geo-tagging
wordpress_id: 7876
image: uploads/2010/08/google-latitude.jpg
categories:
- Facebook
- Internet
- Social Network
tags:
- Facebook
- Gps
- Social Network
---

Preoccupati per la troppa invadenza di Facebook?

Allora Places è il servizio che fa per voi.

**So dove sei!**

![]({{ site.baseurl }}/uploads/2010/08/google-latitude.jpg)

Se si parla di **geo-localizzazione** non si può fare a meno di parlare di **Google**.

Da più di un anno è disponibile un servizio – **Google Latitude** – che, tramite un qualsiasi dispositivo capace di interagire con **Google Maps**, permette di far conoscere ad amici e collaboratori la propria posizione.

Perché? Per essere social, per essere trendy e soprattutto per permettere a tutti di ficcare il naso sulle proprie abitudini e i luoghi più frequentati.

Scherzi a parte, il servizio nasce per tutti coloro **che necessitano per lavoro o per scelta**, di un servizio di geo-localizzazione – letteralmente **localizzazione terrestre** – che permetta ad altri di sapere la propria posizione e viceversa.

![]({{ site.baseurl }}/uploads/2010/08/foursquare_logo.png)

A braccetto con il servizio di geo-localizzazione va quello di **geo-tagging**, cioè l'inserimento – in corrispondenza dei luoghi visitati dagli utenti – di un **tag** – etichetta – che riporta **un breve commento** dell'utente.

Immaginate: trovate un negozio dove fanno super-sconti e volete farlo sapere facilmente a tutti i vostri amici, prendete il cellulare, andate su **FourSquare** e scrivete un post del tipo: "In questo negozio fanno sconti da urlo!". Al resto penserà FS, localizzerà la vostra posizione, ci appiccicherà il vostro commento e lo renderà visibile a tutti i vostri amici.

Superfluo? Pensate allora all'organizzazione di feste e ritrovi: la condivisione di un semplice link che riporti ora, commenti e luogo vi eviterà di impazzire tra link, messaggi e email ad amici e parenti.

Queste e molte altre sono le possibilità offerte da FourSquare, ormai diventato **sinonimo di geo-tagging**.

Il servizio offerto è tanto **semplice quanto innovativo**, l'utente deve solo installare sul proprio cellulare – dotato di GPS – il software per accedere al social network, a questo punto basta scrivere un messaggio ed inviarlo per condividere luoghi e pensieri con tutti gli amici della propria rete sociale.

**Facebook Places**

![]({{ site.baseurl }}/uploads/2010/08/places-iPhone.jpg)

Benché nel nostro paese non si sia ancora diffusa la moda del geo-tagging, negli U.S.A. sta avendo un notevole successo, garantito soprattutto dalle **promettenti possibilità** offerte al marketing.

Consci del fatto che la geo-localizzazione giocherà un **ruolo fondamentale** nel social networking prossimo venturo, anche i **dirigenti di Facebook** hanno aggiunto alla propria piattaforma sociale la possibilità di geo-localizzare gli utenti e geo-taggarne i post: **Places**.

Il servizio, avvalendosi della **vastissima comunità** di utenti di Facebook e del supporto fornito dai **client per smartphone** come **iPhone, Android, Blackberry** e **Windows** sembra destinato a crescere esponenzialmente, grazie anche agli accordi di "collaborazione" presi con il diretto concorrente FourSquare.

**Places: nuova possibilità** di incontro – reale – e condivisione o un **altro modo per "studiare"** comportamenti ed abitudini  degli utenti?

A voi utenti l'ardua sentenza!
