---
author: Radio Rebelde
comments: true
date: 2015-07-28 18:23:07+00:00
layout: post
link: http://www.atomodelmale.it/2015/07/28/parma-ufficiale-si-parte-dalla-serie-d/
slug: parma-ufficiale-si-parte-dalla-serie-d
title: Parma. Ufficiale si parte dalla Serie D
wordpress_id: 15853
image: uploads/2015/07/2073154c3a4cfe30b251f43f9a0f7ecc.jpg
categories:
- Calcio
tags:
- Parma
- Serie D
---

Il **Parma Calcio 1913** ha ottenuto dalla Figc l'affiliazione al campionato di **Serie D**.

Ai dirigenti del club è arrivata la comunicazione ufficiale tramite posta elettronica certificata. "_Dopo lunga gestazione nati il 27 luglio"_ scrive sul suo profilo twitter il vicepresidente della società gialloblù Marco Ferrari.

Il Parma 1913 ha nel suo organico alcuni dei personaggi più amati dai tifosi crociati: il presidente **Nevio Scala**, **Gigi Apolloni** nei panni di allenatore,**Lorenzo Minotti** quale responsabile dell'area tecnica,**Fausto Pizzi** come responsabile del settore giovanile.

La decisione è stata presa nel pomeriggio dalla Figc: Parma 1913 ha avuto la meglio su Magico Parma che aveva comunque presentato tutti i requisiti necessari per presentarsi al campionato.

Nevio Scala potrà contare sul supporto dei più prestigiosi industriali della città. Molti di essi sono entrati in questo progetto a titolo personale come Guido Barilla (presidente dell'omonima multinazionale alimentare), e con lui anche altri imprenditori di successo come Paolo Pizzarotti, Mauro Del Rio, Giampaolo Dallara e Giacomo Malmesi.

Parma Calcio 1913, in attesa della decisione della Figc, ha continuato a lavorare per strutturarsi e organizzarsi. Nei giorni scorsi era stata formalizzata alla curatela fallimentare l'offerta per utilizzare il centro sportivo di Collecchio.

Sul nuovo Parma avrebbe già mostrato particolare interesse anche **Sky**, afferma l'Ansa. Nonostante sia iscritto al campionato di serie D, si sta trattando perché le partite del Parma calcio 1913 vengano trasmesse in diretta sulla piattaforma satellitare.
