---
author: thesave
comments: true
date: 2009-08-13 05:39:05+00:00
layout: post
link: http://www.atomodelmale.it/2009/08/13/black-out-imola-agosto-2009/
slug: black-out-imola-agosto-2009
title: Black-out Imola Agosto 2009
wordpress_id: 5349
image: uploads/2009/08/blackout1.jpg
categories:
- Energia
- Imola e Dintorni
tags:
- '2009'
- Centrale
- Elettricità
- Hera
---

**Imola, 5:30**

![blackout]({{ site.baseurl }}/uploads/2009/08/blackout1.jpg)

strano che mi sia svegliato a quell'ora, soprattutto considerando che sono andato a letto **appena 3 ore prima**: sia chiaro, non è che non mi sia mai successo di svegliarmi presto la mattina, di girarmi dall'altra parte e continuare a ronfare - giustamente - fino a tardi, ma questo volta una strana sensazione mi ha conficcato un'odiosa pulce nell'orecchio che, malgrado i miei sonnecchianti sforzi per reprimerla, è tornata a fare capolino tra i miei pensieri del dormiveglia,**riuscendo a svegliarmi** del tutto ed a portarmi lontano dal comodo giaciglio della mia camera.

Con gli occhi assonnati di uno che ha passato la nottata precedente **in cerca di "stelle cadenti"**, controllo la camera intorno a me, è buio - normale data l'ora e la situazione - troppo buio però, niente led rassicuranti delle tante diavolerie elettroniche che affollano la mia camera e **nemmeno la sveglia sembra aver voglia di svegliarsi**: le domando che ora è, lei mi risponde con uno scuro "no-comment".

Per fortuna il cellulare è un po' meno scontroso e mi dice che sono le 5:50, mi frullano in testa tanti pensieri - tornare a letto no, vero? - ma alla fine mi rendo conto che **deve essere saltata la corrente e decido di farmi strada verso la centralina** per ripristinarla, oltre alle normali luci di casa penso a freezer e frigo ed alla roba che potrebbe andare a male senza l'alimentazione.

Arrivato al quadro elettrico mi accorgo fin troppo facilmente che **tutti gli interruttori sono attivati**: il problema non è nella centralina, deve essere un **black-out**!

Apro la finestra, passo in rassegna case ed esercizi pubblici, non un'insegna, non una luce, neanche i cari vecchi lampioni sembrano aver voglia di lavorare in questo **scuro giovedì mattina**.

Prendo un attimo per guardarmi intorno ma mentre faccio questo - ormai è passata mezz'ora dal mio risveglio - sento allarmi attivarsi in lontananza che si fanno strada verso di me, i lampioni tornano a risplendere e le insegne colorate a fare capolino sulle vie del centro :**la corrente sta tornando a scorrere nelle assetate arterie elettriche della città**.

**Black-out**

![Hera-logo]({{ site.baseurl }}/uploads/2009/08/Hera-logo.jpg)

Quello che avete appena letto è la personalissima esperienza di "black-out di Agosto" del sottoscritto - niente di che, oltre la prosa volutamente romanzata - ma non è nulla di allarmante: **HERA** - l'azienda multi-utility di Imola - l'aveva preannunciato, nei giorni del **13-14-15 Agosto** avrebbe effettuato delle prove "ad isola" sulla città di Imola in modo da testare la **copertura energetica della città garantita dalla nuova centrale in via Casalegno**.

Come annunciato, questa è stata la prima di altre prove che verranno eseguite nei 3 giorni di vacanza dal 13 al 15 di Agosto **dalle 5 alle 7:30**.

Mi chiedo se il black-out di stamane sia stata una **prova "con cognizione di causa" o un test malriuscito** di copertura e tenuta della fornitura della **[centrale a Turbogas](/2007/12/24/a-tutto-gas.html)** in caso di black-out nazionale: per saperlo dovremo attendere il responso di Hera che sicuramente si paleserà nei giornali i prossimi giorni.

![centrale_turbogas_imola]({{ site.baseurl }}/uploads/2009/08/centrale_turbogas_imola.jpg)

Intanto alcuni **disagi** - sveglia anticipata del sottoscritto a parte - sono stati **preannunciati dalla Confesercenti di Imola** che nei giorni scorsi aveva chiesto ad HERA di sospendere le prove in quanto esercizi e cittadini avrebbero potuto subire gravi danni a causa del black-out elettrico: molte **famiglie** sono **fuori città** per le vacanze, come anche i proprietari degli esercizi commerciali, nel caso "saltassero" i loro contatori, gli apparecchi elettrici (sistemi d'allarme, frigo e freezer in primis) che hanno bisogno di rimanere sempre accesi rimarrebbero senza corrente, decretando un **danno economico e pratico** non indifferente agli ignari vacanzieri.

Del resto HERA l'aveva anticipato nei giorni scorsi, consigliando "_Ai nostri clienti che si trovassero fuori città consigliamo di staccare la spina di tutte le apparecchiature elettriche non necessarie: operazione che eliminerà l'eventualità di uno scatto dell'interruttore di alimentazione abbinato al contatore_" - uomo avvisato...
