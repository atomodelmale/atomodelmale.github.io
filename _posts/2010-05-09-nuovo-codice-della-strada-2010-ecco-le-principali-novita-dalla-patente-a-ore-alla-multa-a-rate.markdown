---
author: Radio Rebelde
comments: true
date: 2010-05-09 12:37:21+00:00
layout: post
link: http://www.atomodelmale.it/2010/05/09/nuovo-codice-della-strada-2010-ecco-le-principali-novita-dalla-patente-a-ore-alla-multa-a-rate/
slug: nuovo-codice-della-strada-2010-ecco-le-principali-novita-dalla-patente-a-ore-alla-multa-a-rate
title: Nuovo Codice della Strada 2010. Ecco le principali novità dalla patente a ore
  alla multa a rate.
wordpress_id: 7384
image: uploads/2010/05/codice.jpg
categories:
- Italia
- Legge
- Sicurezza
tags:
- '2010'
- Codice
- Multa
- Patente
- Rate
- Strade
---

E' stato approvato dal Senato lo scorso venerdì il disegno di legge unificato sul nuovo codice della strada. A favore hanno votato Pdl e Lega, astenuti tutti i gruppi di opposizione. Il risultato della votazione è stato di 138 sì, 3 contrari e 122 astenuti. Essendo stato modificato dal Senato, il provvedimento torna ora alla Camera per la terza lettura.

Ecco le principali novità introdotte dal Senato nel ddl sulla sicurezza stradale , che hanno portato il provvedimento da 45 a 63 articoli:

**Accertamento da remoto**. Per semafori e accessi a ztl non è necessaria la presenza degli organi di polizia stradale se l'accertamento avviene tramite dispositivi o apparecchi omologati o con funzionamento automatico.

**Alcol zero per neopatentati e conducenti professionali.** Per chi ha la patente da meno di 3 anni e per i conducenti professionali arriva il divieto di mettersi al volante dopo aver bevuto alcol.

**Autovelox anche a noleggio.** Agli enti locali è consentito acquisire autovelox anche a noleggio a canone fisso.

**Bambini in moto.** Consentito portare in moto bambini da 6 a 12 anni (fino a 5 anni la normativa prevede già che non possano salire) alloggiandoli su un apposito sedile di sicurezza omologato, con appoggi per gli arti superiori e inferiori. Le disposizioni si applicano 60 giorni dopo l'approvazione di un decreto ministeriale ad hoc. I motocicli a 2 e 3 ruote con a bordo bambini di statura inferiore a 1,5 metri non può superare i 60 km/h o i limiti minimi se superiori a 60 km/h.

**Bus e autocarri, al volante fino a 70 anni.** Innalzata da 65 a 70 anni l'età massima per condurre autobus, autocarri , autotreni , autoarticolati, autosnodati, adibiti al trasporto persone. Da 60 anni in poi il limite di età viene innalzato, di anno in anno, a seguito di visita medica specialistica annuale per attestare i requisiti fisici e psichici del conducente.

**Casco in bici.** Casco in bici obbligatorio e conforme alla normativa europea per i bambini fino a 14 anni. Se si circola in bici fuori dei centri abitati dopo il tramonto e fino all'alba o in galleria è necessario indossare giubbotto o bretelle retroriflettenti ad alta visibilità. Le regole entranop in vigore 60 giorni dopo l'entrata in vigore della legge.

**Cintura di sicurezza sulle minicar.** Arriva l'obbligo anche per chi è al volante di una minicar di allacciare la cintura di sicurezza.

**Licenziamento autisti ubriachi.** È giusta causa di licenziamento dei conducenti la revoca della patente disposta a seguito di guida sotto l'influsso di alcool.

**Multe a rate.** Rateizzabili le multe a partire da 200 euro, a patto che si abbia un reddito, risultante dall'ultima dichiarazione, non superiore a 10.628,16 euro.

**Multe, cambiano i tempi di notifica.** I verbali di contestazione delle violazioni al codice della strada devono essere notificati entro 60 giorni (e non più entro gli attuali 150 giorni).

**Patente «a ore».** Chi ha subito il ritiro della patente può ottenere dal prefetto un permesso di guida a ore, al massimo di 3 ore giornaliere per documentate ragioni di lavoro o per motivi sociali. Il periodo di sospensione della patente viene aumentato delle ore nelle quali è stata consentita la guida.

**Pene alternative.** Pene alternative al carcere per i conducenti fermati in stato di ebbrezza, che non abbiano provocato incidenti: su richiesta al prefetto la pena detentiva o pecuniaria può essere sostituita, per non più di una volta, con lavori di pubblica utilità, effettuati prioritariamente nel campo della sicurezza e dell'educazione stradale. La durata è pari alla sanzione detentiva irrogata e alla conversione della pena pecuniaria che vale 250 euro per giorno di lavoro.
