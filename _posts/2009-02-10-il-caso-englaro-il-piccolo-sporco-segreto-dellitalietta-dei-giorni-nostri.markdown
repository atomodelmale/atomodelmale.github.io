---
author: thesave
comments: true
date: 2009-02-10 18:06:07+00:00
layout: post
link: http://www.atomodelmale.it/2009/02/10/il-caso-englaro-il-piccolo-sporco-segreto-dellitalietta-dei-giorni-nostri/
slug: il-caso-englaro-il-piccolo-sporco-segreto-dellitalietta-dei-giorni-nostri
title: Il Caso Englaro, il piccolo, sporco segreto dell'Italietta dei giorni nostri
wordpress_id: 4045
image: uploads/2009/02/collage.jpg
categories:
- Democrazia
- Giornalismo
- Governo
- Informazione
- Italia
- Politica
- Religione
- Televisione
- Violenza
tags:
- Eutanasia
- Morte
---

Sapete, ho già trattato argomenti del genere e non amo tirarla per le lunghe, abbandonarmi ai soliti sentimentalismi inscatolati o alle conclusioni caserecce che i catodici demagoghi con grande munificenza ci propinano.

Scrivo queste poche righe per raccontare (come diceva Guccini) "**una piccola storia ignobile**"; badate bene, se volete conoscere la storia di Eluana siete capitati sulla pagina sbagliata.

Non cerco e non voglio parlare di cosa sia giusto o sbagliato, di cosa sia la vita e la morte; di questo se ne stanno occupando i servi dello stato e del padreterno, il mio compito in questa sede è un altro: scuotervi, agitarvi, farvi sentire sporchi, costringervi a guardarvi dentro e far uscire la più innocente quanto importante delle domande: "**come abbiamo creato la società che ci circonda?**".

Una società **ipocrita, miserabile** - noi, emeriti bugiardi, mai sazi di spazzatura; fondamentalisti fino al midollo.

Voglio rimestare nel torbido, capire perché abbiamo voluto essere bombardati da questo **stupro massmediatico**!

Il trambusto, gli schieramenti, le ideologie, la politica, la religione, la paventata etica con cui persone più o meno "giuste" si sono sciacquate le mani.

Tutti a parlare di diritti, di morale, di vita; la vita di chi?

Di una ragazza, nessuno la conosceva, tutti la consideravano loro sorella; di tutti sorella e per questo schiava di tutti.

Vessillo, guidone e mostrina d'appuntare all'improbabile divisa al valore: "**Lode all'onor civile; per la vita! (o quel che sia)**".

Tranquilli, questa lagna tormentata presto terminerà; scrivo, penso e l'unico sentimento che provo è il ribrezzo; ribrezzo e disgusto per il trattamento riservato nei confronti di Eluana e suo padre da parte d'informazione, politica e religione - frementi steli per una mandria d'affamati pachidermi.

E dove sono i paladini della vita, quelli di tutti gli schieramenti, quelli che voltano le spalle quando si tratta di centinaia di morti ogni giorno a causa di altrettante guerre, per persone come le altre, torturate, seviziate, morti per stenti e fame, di bambini soldato mutilati, di niños de rua venduti al mercato della carne, degli ultimi, dei perduti, dei senza speranza.

Volete sapere dove sono i nostri cavalieri del bene? Sono a vomitare altre sentenze, a digrignare i denti in una smorfia contratta, ridendo, scherzando, tramando;

Chi sono i loro interlocutori, chi li sostiene, chi è ancora lì davanti, a ubriacarsi della lordura che così sibillinamente sanno propinare?

Noi, platea d'attoniti stoccafissi, **gregge informe di letargici caproni**.

Il caso di Eluana, anzi, "il caso Englaro" - con cui tutti si sono sciacquati la bocca - è giunto alla sua conclusione, ma immagino, ed è questo quello che mi disgusta più di tutto, che anche dopo la morte la povera Eluana sarà tormentata, **strumento e vessillo di questa folle sevizia collettiva**.

