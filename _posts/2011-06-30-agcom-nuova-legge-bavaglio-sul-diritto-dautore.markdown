---
author: thesave
comments: true
date: 2011-06-30 10:51:39+00:00
layout: post
link: http://www.atomodelmale.it/2011/06/30/agcom-nuova-legge-bavaglio-sul-diritto-dautore/
slug: agcom-nuova-legge-bavaglio-sul-diritto-dautore
title: Agcom, nuova legge bavaglio sul diritto d'autore
wordpress_id: 9873
image: uploads/2011/06/copyright.jpg
categories:
- Internet
tags:
- Diritto
---

Altro giro, altro regalo, non ci avete già fatto il callo ormai?

**Agcom - 6 luglio 2011**

![]({{ site.baseurl }}/uploads/2011/06/logo-agcom.jpg)

Come avrete capito leggendo il titoletto sto parlando della legge - già definita "bavaglio" - che entrerà in vigore dal prossimo **6 luglio** e che, vergata di proprio pugno dall'Agcom, verterà su **tutela della copyright online** e sulla **censura dei contenuti web**.

Quindi via con eserciti di anti-berlusconiani che come al solito guardano **il dito invece della Luna** e additano la legge agli interessi del premier, sulla -- a ragione -- concorrenza che Internet fa al business di Mediaset e via di questo passo, dall'altra parte ci sono le giustificazioni di Agcom e affiliati che denunciano il problema sollevato dalla gestione del copyright sul web e sulla responsabilità dei contenuti e la necessità di difendersi dalla pirateria: come al solito **ognuno tira acqua al proprio mulino, ma intanto di farina se ne fa ben poca**.

Nel mentre ci sono un **attacco DOS del gruppo Anonymous contro il sito dell'Agcom** e una sfilza di opinionisti -- tra i quali l'autore spera di non annoverarsi -- pro e contro.

Diciamo le cose come stanno: si, la legge dell'Agcom è uno dei **soliti, ottocenteschi e bolsi tentativi per imbrigliare** un genio della lampada ormai irrefrenabile come **Internet**. Non c'è niente da fare, non ci riescono gli eserciti di perbenisti americani e nemmeno il governo cinese, figuriamoci se ci possono riuscire i nostri politici, il cui sforzo maggiore di modernizzazione è usare l'iPad per leggere la gazzetta dello sport.

Ci ha provato perfino il governo francese con il suo **[Hadopi](/2009/04/03/francia-arriva-la-legge-del-taglione.html)** e la promessa di uno smacco alla pirateria, col risultato che gli utenti, per selezione naturale, si sono adattati al nuovo ambiente, lasciando perdere il _peer-to-peer_ e andando a cercare i loro "contenuti" favoriti tramite altri sistemi.

Ma torniamo in tema,**come funziona la legge**?

![]({{ site.baseurl }}/uploads/2011/06/copyright.jpg)

Il provvedimento si basa sull'istituzione di una **procedura veloce e puramente amministrativa** (quindi con effetto immediato) **per la rimozione dei contenuti online** considerati in violazione della legge sul diritto d'autore. La non rimozione dei contenuti notificati entri la scadenza fa scattare **ingenti sanzioni pecuniarie**, fino ad arrivare a richiedere agli ISP (Telecom, Vodafone, Fastweb, ecc..) di **filtrare il traffico ed impedire l'accesso ai materiali "incriminati"** dagli utenti italiani.

In pratica l'Agcom assume il compito di giudice, giuria e "giustiziere", ma c'è un ma (anzi 2).

Il primo è: "_ma l'Agcom ha il diritto di applicare tali sanzioni in materia di violazione del diritto d'autore senza passare da un giudice?_" ed il secondo: "_ma l'Agcom come intende gestire migliaia di potenziali richieste d'intervento per ogni foto, video e scritto presente su Internet?_".

Se poi si dovesse tenere conto della **gestione "moderna" del diritto d'autore,** che sta diventando talmente complessa che perfino gli addetti ai lavori devono formare commissioni di esperti per determinare con certezza se una certa opera è di pubblico dominio o meno, la faccenda assume toni tra il sarcastico e il faceto, non trovate?

La soluzione semplice? **Tutti gli appelli di violazione del diritto d'autore vengono ricevuti ed eseguiti senza badare troppo al contenuto**. E il diritto di cronaca? La possibilità di discutere su qualcosa che, nolenti o volenti, è protetto dal diritto d'autore e di cui si vuole riportare un estratto?

Chissà, per ora si parla solo di **bozze e resoconti**, quando la legge verrà pubblicata potremmo parlarne di qualcosa di più concreto.

Per ora ci limitiamo ad **inventariare l'ennesimo, maldestro, tentativo** di regolamentare una materia difficile come quella della gestione del diritto d'autore.
