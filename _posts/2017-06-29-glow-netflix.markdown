---
author: thesave
comments: true
date: 2017-06-29 19:39:38+00:00
layout: post
link: http://www.atomodelmale.it/2017/06/29/glow-netflix/
slug: glow-netflix
title: GLOW (Netflix)
wordpress_id: 18247
image: uploads/2017/06/GLOW000.jpg
categories:
- Commedia
- Drammatico
tags:
- Anni 80
- Netflix
- Wrestling
---

C'erano gli anni '80 e il colorito tripudio di lottatori che di lì a poco sarebbe esploso nella wrestlemania (l'ossessione, non l'evento WWE).

Per tutti coloro che finora hanno vissuto sotto un sasso, s'agevoli il momento AlbertoAngelesco: *sottofondo: Aria sulla Quarta Corda --- Bach* il Wrestling non è altro che l'ultima incarnazione di quella forma d'intrattenimento dalle antichissime origini in cui l'esibizione atletica e la lotta si fondono con l'interpretazione teatrale. Nel match, il vincitore è colui che per primo sottomette l'avversario. Benché le mosse utilizzate siano attutite al fine di garantire l'intrattenimento, sono comunque dolorose e ad alto rischio, se non eseguite correttamente. *Click: fine musica*

![]({{ site.baseurl }}/uploads/2017/06/GLOW001.jpg)

Bon, fine documentario. Che c'entra questo GLOW con il Wrestling? Indizio: è l'acronimo di Gorgeous Ladies of Wrestling. Ed è questo il tema dell'ultima serie Netflix, con protagonista la sempre apprezzata Alison Brie (Mad Men, Community).

Ambientata in una calda Los Angeles del 1985 (chi ha detto [Stranger Things](/2016/09/22/stranger-things/)?), le 10 velocissime puntate della prima stagione trasudano lacca per capelli, spandex e eroina. Come lo sport su cui è incentrato, anche GLOW non perderà tempo per prendersi sul serio, e, al contrario, armato di leggerezza e buon gusto --- cioè di abbastanza cattivo gusto da fare il giro --- racconterà di emancipazione, razzismo e sessismo ai tempi del Walkman.

![]({{ site.baseurl }}/uploads/2017/06/GLOW002.jpg)

Protagonista della serie, Ruth (Brie), attrice in cerca d'autore che nell'ambiente cinematografico del tempo non riesce a trovare un ingaggio decente. Grazie a un colpo del destino, Ruth, convinta di recarsi ad un provino per un film, scopre di essere finita, insieme ad altre 50 donne, al casting di quello che di lì a poco sarebbe diventato uno dei più famosi show di Wrestling femminile. Una leggenda in divenire che la serie costruisce, ammiccando allo spettatore con cammei (veri o presunti) di lottatori famosi e un carosello di stereotipi (femminili) che i produttori (di GLOW) usano per dare un nome da ring alle ragazze, così la coreana del gruppo diventa Fortune Cookie, la nera Welfare Queen, la sudamericana Machu Picchu e l'indiana Beirut, l'araba bombarola.

![]({{ site.baseurl }}/uploads/2017/06/GLOW004.jpg)

Scrivevo prima del buon gusto della serie, i citati stereotipi ne sono un esempio, figli del periodo storico, ma che fanno "il giro" e sono capaci di diventare critica per tutto l'establishment e la società del tempo. A completare il quadro, il malcapitato regista della produzione, Sam Sylvia, una versione bastarda del sorridente™ Stan Lee (del tempo) che tra droghe e irraggiungibili sogni, da una parte seminerà il caos nelle vite delle future wrestler ma dall'altra saprà spiattellare in faccia allo spettatore le ipocrisie di un decennio la cui eredità è tutt'ora parte del nostro presente.

La ciliegina, sulla torta della serie, ce la mette un fattore nostalgia sfruttato bene, adottando una colonna sonora tutto synth e pezzoni storici come The Warrior di Patty Smyth, Separate Ways dei Journey e Rock You Like A Hurricane degli Scorpions, ai quali fanno eco i neon, gli scaldamuscoli e gli immancabili leotard. Uscita da pochissimo su ReteFlix, la serie ha raccolto una pioggia di consensi, facendo ben sperare per la produzione di una seconda stagione.
