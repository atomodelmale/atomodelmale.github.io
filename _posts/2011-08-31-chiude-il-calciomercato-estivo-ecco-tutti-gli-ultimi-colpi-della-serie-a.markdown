---
author: Il Gorgonauta
comments: true
date: 2011-08-31 19:44:19+00:00
layout: post
link: http://www.atomodelmale.it/2011/08/31/chiude-il-calciomercato-estivo-ecco-tutti-gli-ultimi-colpi-della-serie-a/
slug: chiude-il-calciomercato-estivo-ecco-tutti-gli-ultimi-colpi-della-serie-a
title: Chiude il calciomercato estivo, ecco tutti gli ultimi colpi della serie A.
wordpress_id: 10194
image: uploads/2011/08/nocerino1.jpg
categories:
- Calcio
- Sport
tags:
- Calciomercato
- Inter
- Milan
- Roma
- Serie A
---


Si è concluso da appena qualche ora il calciomercato estivo e come da tradizione non sono mancate le sorprese, con ben 62 acquisti completati nella giornata di oggi da parte delle squadre di serie A. Regine del mercato in zona Cesarini Roma e Inter.

Ma andiamo con ordine. Per quanto riguarda i campioni d'Italia del **Milan** i rossoneri riescono a strappare all'ultimo minuto **Nocerino** al Palermo. Costo dell'operazione un milione di euro più la comproprietà di Riccardo Ferreira.

L'**Inter** dal canto suo acquista con la formula del prestito Mauro **Zarate** dalla Lazio. Anche la **Roma ** si muove molto nelle ultime ore di mercato : dopo il difensore Kjaer dal Wolfsburg e la mancata cessione di Borriello ecco giungere dal Lione per 10/11 milioni di euro **Miralem Pjanic**. Completano gli ultimi acquisti Gago e Borini, entrambi presi in prestito.

Grande vivacità anche per il **Palermo**. La squadra siciliana dopo aver venduto i vari Pastore, Nocerino, Gonzalez e Milanovic (quest'ultimi 2 entrambi al Siena) compra Alvarez dal Bari, Della Rocca dal Bologna e Barreto dall'Atalanta.

A Bergamo invece, squalifica a parte, arrivano Brighi e Cigarini.

Il **Napoli ** si assicura a titolo definitivo il difensore argentino Ignacio ** Fideleff**  (e cede Bogliacino, a titolo definitivo, al Bari che acquista con la formula del prestito il portiere dell'Udinese Jan Koprivek) mentre **Oddo** passa in prestito dal Milan al **Lecce.**

La **Fiorentina** si consola con l'acquisto dell'attaccante uruguaiano **Santiago Silva** mentre il **Parma** si è assicurato l'attaccante Sergio **Floccari** dalla Lazio e il centrocampista Gianluca Musacci dall'Empoli. La società emiliana ha poi ceduto l'attaccante Nicola Sansone al Crotone e il centrocampista Francesco Lunardini al Gubbio.

Il ** Genoa** ha chiuso per **Caracciolo** mentre il **Bologna** ha preso dal Brescia con la formula del prestito il greco **Kone**. Juventus infine non pervenuta in queste ultime ore di mercato.
