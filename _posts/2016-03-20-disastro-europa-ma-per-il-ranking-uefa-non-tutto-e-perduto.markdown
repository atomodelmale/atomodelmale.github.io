---
author: Radio Rebelde
comments: true
date: 2016-03-20 21:34:47+00:00
layout: post
link: http://www.atomodelmale.it/2016/03/20/disastro-europa-ma-per-il-ranking-uefa-non-tutto-e-perduto/
slug: disastro-europa-ma-per-il-ranking-uefa-non-tutto-e-perduto
title: Disastro Europa. Ma per il Ranking Uefa non tutto è perduto
wordpress_id: 16600
image: uploads/2016/03/ranking-UEFA-13.jpg
categories:
- Calcio
- Sport
tags:
- '2016'
- Italia
- Ranking Uefa
---

Con la sconfitta di **Juve** e **Lazio** il calcio italiano abbandona le coppe europee. Non succedeva dalla stagione **2000/2001** che l'Italia non presentasse nessuna sua squadra ai quarti di finale, un fatto che non fa altro che peggiorare la nostra situazione nel **Ranking Uefa**, rendendo impossibile l'aggancio al 3° posto in questa stagione.

Se da una parte si allontana la possibilità per i club italiani di riportare 4 squadre in Champions League dall'altra le dirette inseguitrici **Portogallo** e **Francia** (con i portoghesi che nel Ranking UEFA hanno appena superato i nostri cugini) sono a debita distanza dall'Italia, che quindi non rischia ulteriori ridimensionamenti.

In testa al Ranking UEFA, ormai da tempo, c'è saldamente la Spagna, seguita dalla Germania e dall'Inghilterra. Attualmente, al netto delle eliminazioni delle italiane in Europa, l'Inghilterra si trova con **59,534 punti**, rispetto ai **59,082** dell'Italia in questa classifica temporanea. La speranza, quindi, è che non aumenti di troppo la distanza, in modo da aprire la stagione 2016/2017 quasi alla pari.

La scorsa stagione aveva restituito un briciolo di speranza: Juventus in finale di Champions League, Fiorentina e Napoli fuori soltanto nella semifinale di Europa League (agli ottavi di finale erano addirittura 5 i club italiani). Dopo l'illusione, però, la Serie A riscende nell'anonimato e dice addio per ora al terzo posto del Ranking Uefa.
