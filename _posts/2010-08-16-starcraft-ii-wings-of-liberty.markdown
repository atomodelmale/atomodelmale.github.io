---
author: thesave
comments: true
date: 2010-08-16 13:47:39+00:00
layout: post
link: http://www.atomodelmale.it/2010/08/16/starcraft-ii-wings-of-liberty/
slug: starcraft-ii-wings-of-liberty
title: 'Starcraft II: Wings of Liberty'
wordpress_id: 7800
image: uploads/2010/08/starcraft2.png
categories:
- Videogiochi
tags:
- Blizzard
- Starcraft
- Strategico
---

A volte ritornano...

**Starcraft**

![]({{ site.baseurl }}/uploads/2010/08/starcraft-logo.jpg)

Era il lontanissimo 1998 quando il sottoscritto, allora dodicenne, inseriva per la prima volta il supporto ottico contenente un gioco appena uscito: **Starcraft** della Blizzard. Quel gioco aveva tutte le carte in regola per diventare un classico: **azione**, **strategia**, **trama** e perfino **umorismo** dispensato qua e là quanto basta.

A distanza di 12 anni da quell'evento, ancora oggi il primo Starcraft – a braccetto con l'espansione **Brood  War** – è un **caposaldo** della strategia in tempo reale, **metro di paragone** per qualsiasi titolo sci-fi strategico venuto dopo.

I suoi punti di forza?

Innanzitutto il supporto di **Blizzard**, una delle prime – e oggi il leader – del settore dell'intrattenimento online, tramite la piattaforma **Battle.net** in cui giocatori di tutto il mondo hanno potuto e possono tutt'ora incontrarsi e scontrarsi a suon di rifornimenti, cariche e ritirate, comandando le proprie truppe di terra ed aria.

Secondo, ma non meno importante, il **background**: grazie ad un amore maniacale per i dettagli, i programmatori hanno dato vita da un vero e proprio universo popolato da tre razze: **Terrestri**, **Zerg** e **Protoss**. Per ognuna di essere, in continua lotta per accaparrarsi risorse ed espandersi nell'universo, sono state create **decine** di **unità**, **strutture** e **mezzi** che caratterizzano la società e la cultura della fazione di appartenenza.

A questi elementi di contorno – ma comunque fondamentali per dare spessore al titolo – si affianca una **trama epica** densa di **complotti**, **doppi giochi** e **Personaggi** (la maiuscola è d'obbligo).

Dopo una dozzina di anni ed aver sfornato altri grandi titoli come **World of Warcraft** e **Warcraft III** alla Blizzard hanno pensato che i tempi erano maturi per dare alla luce un nuovo capitolo della saga di Starcraft: **Wings of Liberty**.

**Terrestri, Zerg e Protoss 1.0**

![]({{ site.baseurl }}/uploads/2010/08/starcraft-brood-war1.jpg)

Per chi non ha avuto tempo o modo di giocare ai primi due capitoli della serie posso dirvi, riassumendo molto, che l'universo di Starcraft è ambientato in un distopico **XXVI  secolo** dilaniato dalla contrapposizione tra le tre fazioni sopra citate: i soliti vecchi **Terrestri** intenti ad espandersi nell'universo, gli **Zerg**, una razza **insettoide  mutante** comandata **dall'Unica  Mente** ed i Protoss, **razza avanzatissima di mistici umanoidi**.

Il primo capitolo della saga permetteva al giocatore di vivere le campagne strategiche – in successione Terresti, Zerg e Protoss -- delle tre razze, dipanando la trama che vedeva coinvolti lo sceriffo **James** – Jim – **Raynor** e  il tenente **Sarah  Kerrigan** impegnati nel contrastare l'avanzata Zerg  sulle colonie terresti. Parallelamente, approfittando dell'anarchia generale, un gruppo di ribelli guidato da **Arcturus  Mengsk** attua un golpe ai danni della Confederazione Terrestre, assumendo il comando contro la minaccia aliena.

Nelle campagne seguenti la trama prosegue con la **trasformazione di Kerrigan** in Zerg da parte **dell'Unica Mente** come arma contro i Protoss, culminando nell'annichilazione del loro pianeta natale: **Aiur**. L'ultimo atto vede impegnato **Tassadar** – Templare Oscuro Protoss – alleato coi Terresti per **sconfiggere  definitivamente** l'avanzata **Zerg** annientando l'Unica Mente. Nella battaglia finale l'eroe Protoss si sacrifica, uccidendo l'Unica Mente e **scongiurando la minaccia degli Zerg**, che si disperdono senza più un capo a guidarli.

Con l'espansione Brood War torna in campo Kerrigan, alias **Regina delle Lame**, al comando di in contingente Protoss-Zerg per evitare la rinascita dell'Unica Mente. I Terresti di Mengsk, prima impegnati in una lotta intestina per il potere, si alleeranno con Protoss e Zerg per sconfiggere la minaccia del **Direttorato della Terra Unita**, impegnata nel tentativo di conquistare il settore **controllando** la rinata **Unica Mente** e tramite essa gli Zerg.

Ancora una volta **la sconfitta** del comune nemico esige il **sacrificio** dei principali comandanti delle tre fazioni, l'alleanza si soglie e ancora una volta le forze delle tre razze si disperdono.

**Starcraft II**

![]({{ site.baseurl }}/uploads/2010/08/starcraft2logo.jpg)

Primo dei tre capitoli della nuova trilogia, Starcraft II: Wings of Liberty riprende la storia proprio dove l'aveva lasciata Brood War, focalizzandosi sulla **campagna terrestre**.

Tutta la vicenda viene vista attraverso gli occhi di uno dei protagonisti del primo capitolo: l'ex-sceriffo **Jim  Raynor**. Tormentato per aver ingenuamente preso parte alla scalata al potere di Mengsk e per aver lasciato morire l'amata Kerrigan, **lenisce il proprio dolore con l'alcool** in angusti bar di Mar Sara, finché una vecchia conoscenza fa capolino: **Tychus  Findlay**, galeotto in libertà "vigilata" e compagno di scorribande durante gli anni "ruggenti" di Raynor.

L'arrivo di Tychus è la molla che scatenerà un susseguirsi di eventi che porteranno Raynor ed il gruppo ribelle da lui comandato – I Randagi di Raynor – a impegnarsi su quattro fronti: **contrastare  il Dominio** di Mengsk, **salvare le colonie** terresti da un'infezione Zerg,**cercare artefatti** Protoss **e tecnologie** per finanziare il proprio esercito e – filo conduttore dell'intera trilogia --  scongiurare la minaccia costituita da una nuova **razza ibrida tra Protoss e Zerg**.

![]({{ site.baseurl }}/uploads/2010/08/starcraft2.png)

Oltre alla trama c'è, come da tradizione Blizzard, **un RTS che raccoglie tutto il meglio dei primi capitoli** e che, **mescolando saggiamente la tattica all'azione** "sul campo", alterna la concitazione delle battaglie a momenti di "riposo" durante i quali il protagonista può interagire con oggetti e personaggi, il tutto per elevare all'ennesima potenza l'immersione nell'universo starcraftiano.

Raggiungendo i quattro luoghi del quartier generale (**Bar**, **Laboratorio  di  Ricerca**, **Armeria** e **Ponte  di  Comando**), si possono **investire i crediti** guadagnati durante le missioni in **mercenari**, **upgrade** e **nuove  tecnologie** per migliorare le prestazioni di unità e mezzi sul campo.

A questo si aggiunge la **possibilità di "scegliere"** in più di un'occasione tra gli esiti delle missioni, parteggiando per la **fazione** che meglio si adatta alle nostre finanze o alla nostra morale.

A muovere tutto questo florilegio di trame, sotto-trame, tattica ed azione ci pensa un **ottimo motore grafico**, estremamente **scalabile** ma comunque in grado di **animare  magistralmente** sia le unità in gioco, sia le interazioni tra i personaggi durante le sezioni "narrative".

Che è un prodotto Blizzard lo si nota anche dalle **musiche**, sempre azzeccate: che sia una **musica da bar** o un **crescendo d'opera** durante un epico scontro, il soundtrack si adatta egregiamente ad ogni situazione. Eccellente il doppiaggio delle unità: come per i primi capitoli anche questo richiede all'appassionato almeno un'ora per sentire [tutte le frasi](http://www.youtube.com/watch?v=k8r8fRJJ6Dw) – le ultime sono sempre le più spassose -- pronunciate dalle proprie truppe – i fan ricorderanno il "n_on sapranno mai cosa li avrà colpiti_" del fantasma --.

Dopo oltre millecento parole spese sul nuovo capitolo di Starcraft – ma ne meriterebbe tante di più – penso abbiate capito **quanto sia piaciuto al sottoscritto** e quanto **fascino** sprigioni un titolo del genere. Degno successore del precedente, la trilogia di **Starcraft II** – che nei prossimi due anni dovrebbe vedere l'uscita del secondo e terzo capitolo –, uscito a fine luglio sembra già aver conquistato il proprio posto nell'altare dei videogames.

**En Taro Tassadar**, marine!
