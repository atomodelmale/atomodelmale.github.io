---
author: Il Gorgonauta
comments: true
date: 2008-05-22 13:34:56+00:00
layout: post
link: http://www.atomodelmale.it/2008/05/22/non-e-il-momento-delladdio/
slug: non-e-il-momento-delladdio
title: Non è il momento dell'addio.
wordpress_id: 999
image: uploads/2008/05/2008-05-22-non-e-il-momento-delladdio.jpg
categories:
- Blog
---

Non so quanti visitino effettivamente il blog e neanche quanti si siano preoccupati della mancanza di nuovi articoli. Dopo un periodo di pigrizia, non voglia e nonostante esami alle porte e una delusione da superare ho deciso di ritornare a scrivere sull'atomo, **per** non mandare all'aria tutto il lavoro svolto fino ad ora, **per** continuare a comunicare, sulla base di una libera e aperta condivisione di notizie ed informazioni, e **perché** in fin dei conti, il blog di suo se lo merita non avendomi mai deluso. E d'altronde, se anche solo, il marinaio nell'affrontar il periglioso mare in tempesta non lotta contro le avversità e fino all'ultimo per salvarsi e giungere in porto?

Il mondo da parte sua continua il suo corso e tanti eventi si sono susseguiti nelle ultime 2 settimane. In **Italia** abbiamo il governo effettivo e quello ombra, i rifiuti continuano ad accumularsi sulle strade della Campania (annunciate ieri le misure dell'esecutivo, tra le quali discariche da indicare ora come aree militari e sottoposte al controllo di quest'ultimi) e il problema sicurezza (al quale si cerca di porre rimedio con un pacchetto di misure appena sfornato) assilla le menti degli italiani che comunque riescono a svagarsi con lo scudetto vinto dall'Inter e l'inizio del giro d'Italia. Via da giugno all'Ici e detrazione, in via sperimentale, degli straordinari e dei premi per 6 mesi per i lavoratori del settore privato con un reddito lordo di almeno 30.000/35.000 euro (se tutto andrà bene poi toccherà anche al settore pubblico). Su internet compare la lista dei redditi dei contribuenti italiani relativa al 2005 e, quasi dimenticavo, alcuni ministri spagnoli pretendono di darci o ci dispensano, a seconda dei punti di vista, lezioni di civiltà su immigrazione e razzismo. 

Il petrolio supera i 130 dollari al barile, mentre in Cina ed in Birmania disastri naturali uccidono più di 100.000 persone. In America riprendono le esecuzioni dopo che la Corte Suprema ha dichiarato conforme a Costituzione la pena di morte tramite iniezione letale e in in Sudafrica i poveri si uccidono tra loro per un pò di benessere. Si avvicinano Olimpiadi ed Europei mentre il Manchester United vince ai rigori la Champions League per la terza volta nella sua storia. Al cinema è uscito Iron Man mentre si appresta ad invadere le sale cinematografiche il nuovo capitolo della saga di Indiana Jones.

E' si il mondo continua a girare e con lui tutti coloro che lo abitano, con il loro carico di fortune e sfortune, di gioie e dolori.

Il Gorgonauta.
