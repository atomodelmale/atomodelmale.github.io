---
author: Il Gorgonauta
comments: true
date: 2010-05-14 21:07:02+00:00
layout: post
link: http://www.atomodelmale.it/2010/05/14/marea-nera-obama-propone-una-tassa-a-carico-delle-compagnie-petrolifere/
slug: marea-nera-obama-propone-una-tassa-a-carico-delle-compagnie-petrolifere
title: Marea nera, Obama propone una tassa a carico delle compagnie petrolifere.
wordpress_id: 7419
image: uploads/2010/05/Marea-Nera.jpg
categories:
- Ambiente
- Inquinamento
- Natura
- Sicurezza
tags:
- Barack Obama
- Petrolio
- Usa
---


Il presidente Usa **Barack Obama** dopo il disastro della piattaforma  petrolifera al largo delle coste della Louisiana propone di tassare le **compagnie petrolifere** per poter finanziare la **sicurezza** con una tassa supplementare di un centesimo di dollaro a barile. La somma raccolta (stimata in 118 milioni di dollari l'anno) potrebbe finire in un **fondo** destinato a un programma di risposta ai rischi di marea nera.

Obama si scaglia quindi contro petrolieri, indignato per lo scambio continuo di **responsabilità** ed intenzionato a fare pagare agli stessi tutti i danni provocati dall'esplosione della piattaforma petrolifera fino all'ultimo centesimo. E pensare che fino a poco tempo fa lo stesso presidente Usa aveva dato il via a un programma di trivellazioni off-shore. Per poi tornare frettolosamente sui propri passi dopo il disastro..

Nel frattempo mentre l'amministrazione di **Washington** suggerisce di alzare a un miliardo e mezzo di dollari il tetto per gli indennizzi il governo federale propone di innalzare, da otto a nove centesimi al barile (10 centesimi, invece, dal 2017), la tassa per sostenere il fondo di responsabilità per danni ambientali. Fondo che ora viene utilizzato per finanziare la pulitura e la protezione delle coste minacciate dalla fuoriuscita di petrolio nel Golfo del Messico.

Misure probabilmente tardive che nell'immediato non risolvono granché. La **mare nera** infatti, nel frattempo, non accenna ad arrestarsi. La cattiva notizia  giunge da 1500 metri di profondità, dove il **petrolio**, mescolato a gas naturale, continua a fuoriuscire dalla piattaforma danneggiata e a riversarsi nell'oceano al ritmo di almeno 750.000 litri al giorno.

Falliti i tentativi di tappare lo squarcio prima con una **cupola** di cemento poi con una di minori dimensioni, si proverà ad installare nella falla un un tubo di 15 centimetri di diametro per aspirare il greggio. Nel frattempo sono state avanzate molte proposte per fermare la quotidiana fuoriuscita, tra le quali quella di utilizzare la **bomba atomica** o quella di "tappare" il buco con uno speciale tappo di gomma ed altri materiali.

Intanto giungono altre sconcertanti **rivelazioni** sugli eventi che hanno portato al disastro ambientale e non solo : la mattina dell'incidente il pozzo petrolifero non avrebbe superato un test chiave sulla pressione. E a causare l'**esplosione** sarebbe stato proprio un **guasto** idraulico nel meccanismo di sicurezza incaricato di sigillare il pozzo petrolifero in caso di improvvisa pressione. 
