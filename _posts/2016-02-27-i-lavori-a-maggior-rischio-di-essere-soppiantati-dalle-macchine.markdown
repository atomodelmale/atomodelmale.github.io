---
author: thesave
comments: true
date: 2016-02-27 11:57:59+00:00
layout: post
link: http://www.atomodelmale.it/2016/02/27/i-lavori-a-maggior-rischio-di-essere-soppiantati-dalle-macchine/
slug: i-lavori-a-maggior-rischio-di-essere-soppiantati-dalle-macchine
title: I lavori a maggior rischio di essere soppiantati dalle macchine
wordpress_id: 16533
image: uploads/2016/02/robot_001.jpg
categories:
- Società
tags:
- Lavoro
- Robot
---

Il [World Economic Forum](http://www.weforum.org/), istituto svizzero no-profit che ogni anno pubblica rapporti di ricerca su specifiche iniziative economiche di settore, ha recentemente messo online il rapporto "[The Future of Jobs](http://www3.weforum.org/docs/Media/WEF_Future_of_Jobs_embargoed.pdf)".

Il documento contiene le proiezioni, per settore lavorativo, dei lavori che verranno rimpiazzati nei prossimi anni dall'avvento della robotica e dell'automazione integrata. Le prospettive contano l'eliminazione di oltre 5 milioni di posti lavorativi nei prossimi 5 anni. Cifra impressionante considerando che non viene "spalmata" egualmente a livello mondiale ma è principalmente localizzata in Occidente (Nord America, Europa) e in alcune zone dell'Oriente.

Il motivo della perdita dei posti di lavoro è sempre lo stesso delle precedenti rivoluzioni industriali: l'automazione promette un guadagno di efficienza (in termini qualitativi e/o quantitativi) rispetto alla controparte umana.

Il rapporto del World Economic Forum non è il solo a riportare la contrazione del mercato del lavoro. Recentemente, [McKinsey&Company](http://www.mckinsey.com/) ha pubblicato un [grafico interattivo](https://public.tableau.com/profile/mckinsey.analytics#!/vizhome/AutomationandUSjobs/Technicalpotentialforautomation) con le proprie proiezioni sull'impatto dell'automazione su oltre 750 tipi di occupazioni negli Stati Uniti, mostrandone le retribuzioni medie, quanti lavoratori ci sono per quel settore e quanto di quel settore occupazionale può essere automatizzato.

Entrambi i rapporti confermano lo stesso trend: lavori altamente automatizzabili come la produzione meccanica, tessile, agricola ed alimentare sono ad alto rischio. E l'automazione non è solo legata all'industria, ma arriva anche a settori come macelleria, panetteria, lavanderia e perfino l'estetica (come il robot qua sotto che fa pedicure e manicure).

![]({{ site.baseurl }}/uploads/2016/02/robot_002.jpg)

Stesso discorso vale per l'amministrazione e i lavori d'ufficio che, da soli, riguardano i 2/3 di quei 5 milioni di posti di lavoro riportati dal World Economic Forum. Ovviamente alcuni lavori rimangono "illesi" perché richiedono capacità al momento difficilmente automatizzabili, come quelli che coinvolgono fantasia e conoscenze (dalla ricerca alle arti all'ingegneria, passando per i servizi legali o i commercialisti) e la gestione dei rapporti col pubblico.

La prospettiva non è rosea per chi rischia di venir "rimpiazzato" da una macchina. La speranza e che i governi mettano in atto politiche di assistenza e reinserimento nel mercato del lavoro per tempo.
