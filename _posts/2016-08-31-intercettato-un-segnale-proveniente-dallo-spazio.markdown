---
author: Il Gorgonauta
comments: true
date: 2016-08-31 09:05:17+00:00
layout: post
link: http://www.atomodelmale.it/2016/08/31/intercettato-un-segnale-proveniente-dallo-spazio/
slug: intercettato-un-segnale-proveniente-dallo-spazio
title: Intercettato un segnale proveniente dallo spazio
wordpress_id: 17125
image: uploads/2016/08/radiotelescopio.jpg
categories:
- Notizie
- Tech &amp; Hacks
tags:
- Spazio
---

Un segnale proveniente dallo spazio che per ora non ha alcuna spiegazione astrofisica. Tanto da far sognare una spiegazione suggestiva: trattasi di un messaggio alieno emesso da una civiltà extraterrestre.

La scoperta in realtà risale al 15 maggio 2015, quando un radiotelescopio russo, il Ratan-600 ai piedi dei Monti del Caucaso, ha captato una onda elettromagnetica proveniente da una stella (nome in codice HD164595) nella costellazione di Ercole e a 95 anni luce di distanza dalla Terra.

La stella in questione è grande quasi quanto il nostro Sole ed ha almeno un pianeta che le ruota intorno, grande come Nettuno e con un anno della durata di circa 40 giorni terrestri.

Tuttavia la sua orbita è molto schiacciata, con passaggi alternativamente molto ravvicinati e molto lontani dall'astro poco compatibili con lo sviluppo di esseri viventi. Non è escluso però che intorno a HD164595 orbitino altri pianeti, più adatti ad ospitare forme di vita.

Da allora è passato però più di un anno e nessun altro messaggio è stato captato da alcun radiotelescopio. L'onda registrata dai russi è sospetta perché ha una potenza anomala per i segnali astrofisici. E anche la frequenza, circa 11 gigahertz, somiglia più a quella dei segnali tv che alle emissioni di un corpo celeste.

Qualora si tratti veramente di un messaggio alieno, bisognerà aspettare 95 anni (il tempo che la luce impiega ad arrivare dalla Terra alla stella e viceversa) per un'altra "chiacchierata" con gli extraterrestri.
