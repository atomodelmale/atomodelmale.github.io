---
author: thesave
comments: true
date: 2017-01-28 11:15:18+00:00
layout: post
link: http://www.atomodelmale.it/2017/01/28/approfittate-del-data-privacy-day-per-controllare-la-vostra-privacy-su-facebook-e-google/
slug: approfittate-del-data-privacy-day-per-controllare-la-vostra-privacy-su-facebook-e-google
title: Approfittate del Data Privacy Day per controllare la vostra privacy su Facebook
  e Google
wordpress_id: 17640
image: uploads/2017/01/privacy.jpg
categories:
- Motori di Ricerca
- Sicurezza
- Social Network
tags:
- Privacy
---

Oggi al suo decimo compleanno, il "giorno della privacy", ufficialmente chiamato [Data Privacy Day](https://en.wikipedia.org/wiki/Data_Privacy_Day), è un evento internazionale dedicato ad aumentare la consapevolezza generale sulla privacy dei propri dati. Che siano pensieri, foto, video o anche solo [reazioni](/2016/02/29/facebook-introduce-5-nuove-reazioni-a-fianco-del-classico-like/) ai post di amici, ogni giorno generiamo una valanga di informazioni personali sfruttabili da siti web e aziende terze (che pagano i primi per avere i dati) per gli scopi più vari: dalla profilazione per far apparire pubblicità di prodotti che compreremmo, a strumenti per [scremare candidati](https://www.sciencedaily.com/releases/2016/01/160114110719.htm) durante i colloqui di lavoro.

![]({{ site.baseurl }}/uploads/2017/01/Screen-Shot-2017-01-28-at-11.22.57.png) 

I dati che condividiamo possono andare ben oltre la singola persona che li pubblica, rivelando informazioni personali di altri amici, bambini e aziende che, anni dopo la loro condivisione, possono "tornare a galla" ed essere (ab)

usati senza il consenso dei diretti interessati.

Per questo motivo, il Data Privacy Day è stato ufficialmente adottato negli Stati Uniti, Canada, Europa, e India.

## Pulizie di ... Inverno

Anche grazie all'organizzazione di eventi come quello odierno, aziende come Google e Facebook offrono già procedure ben strutturate per controllare la privacy dei propri dati.
Ovviamente, se fate la proverbiale domanda sul vino all'oste (le aziende di cui sopra) vi dirà che i vostri dati sono essenziali per "migliorare i servizi che ti offriamo". O almeno, questo è quello che le due pagine messe online da Google [https://privacy.google.com](https://privacy.google.com) e Facebook [https://www.facebook.com/about/basics](https://www.facebook.com/about/basics) suggeriscono.

### Facebook

![]({{ site.baseurl }}/uploads/2017/01/Screen-Shot-2017-01-28-at-10.53.21.png)

Alcool e ristoratori a parte, le due pagine hanno il merito di comunicare in modo chiaro e divertente (colori, disegni, animazioni!) il modo in cui **modificare le proprie impostazioni sulla privacy**, spiegandone il significato e gli effetti che le modifiche avranno sul vostro profilo e i servizi collegati. Ad esempio, la guida offerta da Facebook mostra come gestire le impostazioni per identificare chi vede post, video e foto, presentando perfino un'anteprima di come il profilo appare agli altri (divisi per utenti non registrati, utenti generici, amici di amici e amici).

Purtroppo, alla presentazione di Facebook **manca un collegamento diretto alle effettive impostazioni del proprio account**. Quindi l'utente che vuole cambiare i termini della propria privacy deve andare manualmente sul proprio account, cliccare sulle impostazioni, selezionare la voce "privacy" e fare gli opportuni cambiamenti da lì. Sembra impensabile, ma la pagina può essere raggiunta semplicemente digitando il link [https://www.facebook.com/settings?tab=privacy](https://www.facebook.com/settings?tab=privacy) sul proprio browser. Una svista clamorosa quanto semplice da modificare. Che a Facebook lo si sia fatto apposta? A Giacobbo il compito di risolvere questo imperscrutabile mistero.

### Google

Dal canto suo, è da qualche anno che Google si sta spendendo (anche in seguito a qualche [tirata d'orecchi](http://europa.eu/rapid/press-release_IP-16-2532_en.htm) avuta in Europa) per **rendere i propri utenti consapevoli della portata e l'uso che l'azienda può fare dei loro dati**. Emblematica è l'aggiunta, in fondo alla tradizionale pagina minimalista del motore di ricerca, di un collegamento diretto alle impostazioni sulla privacy (chiamato "Promemoria sulla privacy di Google").

![]({{ site.baseurl }}/uploads/2017/01/Screen-Shot-2017-01-28-at-11.23.21.png)

Come scritto sopra, Google all'indirizzo [https://privacy.google.com](https://privacy.google.com) offre una pagina che illustra in modo semplice e chiaro i **termini di utilizzo dei dati generati dai propri utenti**. Al contrario di Facebook, BigG ha fatto i compiti a casa, aggiungendo ad ogni sezione l'impostazione relativa di gestione della privacy. In alternativa, all'indirizzo [https://myaccount.google.com/privacycheckup](https://myaccount.google.com/privacycheckup) è possibile seguire una veloce serie di passi che guida l'utente attraverso i principali servizi di Google (ricerche, Youtube, Google+, pubblicità) e le impostazioni sulla privacy collegate.

Ovviamente Google e Facebook sono la **punta dell'iceberg per quanto riguarda la nostra privacy online**. Attenzione ad esempio a giochi e altre applicazioni (online o per smartphone) che richiedono il login e l'accesso ai dati dell'account Facebook. Stessa cosa per altri servizi come motori di ricerca (Bing, Yahoo), sito di acquisti (Amazon, eBay) e social network (Linkedin, Twitter), ognuno con le proprie politiche sulla gestione dei dati dei propri utenti.

Buon Data Privacy Day. Postate informati.
