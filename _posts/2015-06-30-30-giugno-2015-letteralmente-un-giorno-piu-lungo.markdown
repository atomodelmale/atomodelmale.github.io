---
author: thesave
comments: true
date: 2015-06-30 05:53:53+00:00
layout: post
link: http://www.atomodelmale.it/2015/06/30/30-giugno-2015-letteralmente-un-giorno-piu-lungo/
slug: 30-giugno-2015-letteralmente-un-giorno-piu-lungo
title: 30 giugno 2015, letteralmente un giorno più lungo
wordpress_id: 15816
image: uploads/2015/06/leap-second.jpg
categories:
- Notizie
---

La mezzanotte di stanotte arriverà un secondo dopo. Lo ha decretato l'International Earth Rotation and Reference System Service, l'autorità internazionale deputata a regolare i sistemi di riferimento internazionali, tra cui l'orario, rispetto alla rotazione terrestre.

Arrivati alle 23:59:59 di oggi, gli orologi atomici globali, su cui gli tutti gli altri orologi mondiali si regolano, batteranno le 23:59:60, chiamato "leap second", prima di passare alle 00:00:00 del 1 Luglio.

Il fenomeno non è concettualmente diverso dall'aggiungere un giorno a calendario a Febbraio ogni 4 anni per recuperare le circa 6 ore di differenza tra la rotazione terrestre e i nostri calendari.

A parte far felice Cenerentola, il fenomeno, già accaduto nel 2012, ha creato qualche grattacapo per chi fa della precisione uno stile di vita: i computer. Al precedente leap second siti come Reddit, Foursquare, Gawker e Linkedin recepirono l'aggiunta in modo tutt'altro che aggraziato. I siti subirono un tracollo verticale che richiesero ore di riavvio e i conseguenti disservizi, perdita di immagine e, ovviamente, monetaria.

Google e Amazon hanno preferito evitare a piè pari il leap second adottando il "[leap smear](https://en.wikipedia.org/wiki/Leap_second#Workarounds_for_leap_second_issues)", una tecnica che divide il secondo in millisecondi e li aggiunge a poco a poco durante la giornata, evitando il fatidico 60esimo secondo.

Anche i tecnici finanziari tremano al pensiero del leap second. Le borse Giapponese, Australiana, Sud Coreana e di Singapore hanno dichiarato di adottare il leap smear come Google, ma altri, come la borsa di New York hanno preferito risolvere la questione con un taglio netto: invece di chiudere alle 20, la borsa cesserà le contrattazioni alle 19:48 e chiuderà alle 19:55.

Per tutti gli altri il leap second passerà inosservato, salvo poter dormire un secondo in più questa notte.
