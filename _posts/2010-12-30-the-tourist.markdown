---
author: thesave
comments: true
date: 2010-12-30 11:16:01+00:00
layout: post
link: http://www.atomodelmale.it/2010/12/30/the-tourist/
slug: the-tourist
title: The Tourist
wordpress_id: 8639
image: uploads/2010/12/the-tourist-locandina-ita.jpg
categories:
- Azione
- Cinema
- Commedia
- Thriller
tags:
- Angelina Jolie
- Johnny Depp
---

Lui è un professore di matematica in vacanza, un turista, **Frank**, americano del Wisconsin.

Lei è una fuggitiva, **Elise**.

Loro sono **Johnny Depp** e **Angelina Jolie**.

**Il Turista**

![]({{ site.baseurl }}/uploads/2010/12/the-tourist-locandina-ita.jpg)

Frank e Elise non si conoscono.

Lei sta **scappando da Parigi** dove è inseguita dall'INTERPOL, Lui fugge dalla vita di provincia americana e da un amore finito, si ritroveranno entrambi a Venezia, la città magica.

Elise ama un altro uomo, Alexander, **Alex Pierce**, contabile e faccendiere del gangster Shaw, al quale Alex **ha rubato due miliardi di sterline**, per poi darsi alla macchia e cambiare completamente volto grazie ad una plastica facciale.

Seguendo le istruzioni di Alex, Elise lascia Parigi, con l'ordine di prendere il treno delle 8.22 per Venezia, premurandosi di trovare e **ammaliare un uomo simile ad Alex** per altezza e corporatura, in modo da **confondere le acque**.

È qui, su un velocissimo Frecciarossa circondato da verdi e lussureggianti campagne italiane -- sic! – che **Elise e Frank s'incontreranno**, Lei, l'ammaliante "Bond-girl" in missione segreta e Lui, l'imbranato -- e anche un po' nerd, sigaretta led alla mano – professore di matematica in vacanza.

In una **Venezia "cartolinesca"** i due compagni d'avventura alloggiano al fiabesco hotel Danieli e vivono la loro favola, finché **Shaw**, venuto a sapere della possibilità che Pierce possa essere nella città lagunare, **manda i suoi scagnozzi a recuperarlo**, dando il La ad una sequela – in andante-amoroso – di eventi tra la malavita russa, l'INTERPOL e i Carabinieri italiani che porteranno all'inatteso – ma non troppo – finale.

**Le Torte a Venezia**

![]({{ site.baseurl }}/uploads/2010/12/bffc736943275.jpg)

Mai parafrasi – del film "la Morte a Venezia" di Visconti – fu più azzeccata.

Benché ci siano tutti i presupposti per "sporcarsi le mani" e raccontare una turbolenta storia di sesso, sangue e azione, **il tono del film rimane sempre molto abbottonato e censurato**.

Il sempre affascinante **Depp** si diverte a **gigioneggiare**, riuscendo, tra uno sguardo da (finto) baccalà e un balletto sconclusionato sui tetti di Venezia, a **strappare più di un sorriso**, accaparrandosi l'interesse nello spettatore.

Buona anche la prova della **Jolie**, **diva ed elegante come non mai**, forse l'unica – tra i due – a dare un tono effettivamente appassionato e sensuale ad una relazione altrimenti farsesca.

![]({{ site.baseurl }}/uploads/2010/12/angelina-jolie-capricci-da-diva-a-roma-per-the-tourist-2.jpg)

Pulita infine l'interpretazione di un cast di tutto rispetto, che fa da sfondo alla coreografia delle due star, passando dagli inglesi **Dalton**, **Bettany** e **Sewell** ai nostrani **De Sica**, **Boni**, **Marcorè**, **Pecci**, **Guidelli**, **Bova**, **Frassica** e tanti altri, sullo schermo anche se solo per brevi camei.

Peccato per **una trama** forse **troppo buonista e stereotipata**, ma allo stesso tempo **dalla facile digestione** – da mandare giù insieme al panettone, per intenderci --, peccato anche per la **coppia Depp-Jolie**, **dal potenziale inespresso**, che si lascia andare ad appassionati "incontri linguistici" fin troppo centellinati: nonostante l'impegno profuso dai due attori, rimaniamo ad anni luce dalla torrida coppia Pitt-Jolie in "Mr. & Mrs. Smith".

In breve: un buon film onesto e veloce, che **non annoierà gli spettatori** per il 103 minuti della sua durata, incollandoli allo schermo fino all'ultimo per sapere – o vedere confermati i propri sospetti – **sull'identità del fantomatico Pierce**.
