---
author: Il Gorgonauta
comments: false
date: 2008-01-06 21:40:30+00:00
layout: post
link: http://www.atomodelmale.it/2008/01/06/campania-riemergenza-rifiuti/
slug: campania-riemergenza-rifiuti
title: Campania, (ri)emergenza rifiuti.
wordpress_id: 901
image: uploads/2008/10/rifiuti-napoli-olympia.jpg
categories:
- Blog
- Italia
- Società
tags:
- Campania
- Diossina
- Incendi
- Inceneritori
- Rifiuti
---

In questi giorni in Campania, e particolarmente nel suo capoluogo, si (ri)assiste ad un triste spettacolo : cumuli di rifiuti si accumulano per le vie e le strade della città mentre i vigili del fuoco vengono chiamati qua e là per spegnere l'immondizia data alle fiamme (cosa ancora peggiore). La situazione è ancora una volta al limite (se non è già andata oltre) in quanto solo a Napoli più di 3700 tonnellate di mondezza non sono state raccolte e trattate. Nell'emergenza si decide di riaprire la discarica di Pianura (chiusa dal 1996), suscitando immediatamente le proteste e la rabbia di coloro che sono a stretto contatto con l'area della discarica. Mentre proseguono scontri e incidenti con la polizia giunge un'altra brutta notizia : la commissione europea deciderà entro il mese se continuare la procedura d'infrazione, iniziata a giugno, contro l'Italia per il mancato smaltimento e trattamento dei rifiuti secondo quanto previsto dalla normativa comunitaria.

E se si bruciano i rifiuti la diossina, accompagnata da altri veleni, si riversa nell'aria..

L'emergenza dura ormai da 14 anni ma il problema rimane sempre lo stesso. Nel frattempo si continuano a nominare commissari straordinari che non risolvono nulla (ma che vengono regolarmente pagati) e si susseguono misure temporanee e non definitive come la riapertura di alcune discariche che ben presto tornano a riempirsi o lo smaltimento all'estero (in Germania) e in altre regioni italiane dell'immondizia, cosa che richiede ovviamente il versamento di altro denaro nelle casse di altri. Oggi in Campania la triste verità è una sola : i rifiuti non si sanno dove mettere dato che tutte le discariche sono piene o messe sotto inchiesta dalla magistratura, nessuno ne vuole altre e non ci sono né **inceneritori** nè termovalorizzatori. L'unico è in costruzione ad Acerra ma prima del 2009 non sarà pronto (e fino ad allora si prevede di stipare i rifiuti a Pianura).

Poco **riciclaggio**, **raccolta differenziata** a macchia di leopardo, piani di smaltimento dei rifiuti rimasti sulla carta o messi malamente in pratica :  l'immondizia così finisce accumulata in discariche abusive o imballata in eco-balle che di ecologico hanno solo il nome. Aggiungiamo la mano criminale della camorra, che si infiltra nella gestione delle discariche e dei rifiuti, e l'arrivo nella regione per anni di rifiuti (anche pericolosi) provenienti da tutta Italia, con la benevolenza della criminalità organizzata.

Insomma tutti pensano solo al loro interesse : il governo di turno a lasciare al prossimo esecutivo il problema, la criminalità a fare i suoi sporchi guadagni, il commissario a intascarsi il suo stipendio, l'amministrazione a non fare nulla e il cittadino a protestare contro qualsiasi impianto in grado di smaltire i rifiuti (come se questi sparissero con la bacchetta magica). E basterebbe solo un pò di buon senso (e forse di intelligenza) per preparare un progetto degno di tal nome e metterlo in pratica, evitando ovviamente infiltrazioni mafiose con severità e rigore. 

Il Gorgonauta. 
