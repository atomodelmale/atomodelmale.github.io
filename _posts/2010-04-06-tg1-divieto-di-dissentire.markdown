---
author: Il Gorgonauta
comments: true
date: 2010-04-06 22:09:07+00:00
layout: post
link: http://www.atomodelmale.it/2010/04/07/tg1-divieto-di-dissentire/
slug: tg1-divieto-di-dissentire
title: Tg1, divieto di dissentire.
wordpress_id: 7138
image: uploads/2010/04/Minzolini.jpg
categories:
- Censura
- Informazione
- Italia
- Protesta
- Società
tags:
- Augusto Minzolini
- Rai
- Silvio Berlusconi
- Tg1
---

All'inizio ci furono le **notizie false** diffuse sul **caso Mills**, con tanto di protesta del popolo della rete e la consegna di una richiesta di rettifica firmata da oltre 100.000 cittadini italiani.

Poi l'allontanamento di 3 giornalisti per dare un "segnale di cambiamento". Infine la scure che minaccia di abbattersi su un'altra giornalista, Maria Luisa Busi, rea di non aver firmato l'appello a favore del Direttore Augusto **Minzolini** sul caso Mills.

Cosa sta succedendo al **Tg1** e alla **Rai**? Per molti il primo telegiornale della radiotelevisione italiana si è trasformato in una succursale del potere, in un ufficio stampa del Premier e quando il divin Silvio chiama il bravo "Minzo" è il primo ad obbedire. Senza spazio per poter dissentire o esprimere una propria opinione. E con tanto di divieto di dare **notizie scomode** (sostituite da mere banalità). Come i **processi** che riguardano **Berlusconi**.

Ma andiamo con ordine.

Il **26 febbraio** il Tg1 delle 13. 30 afferma per 2 volte che l'avvocato inglese Mills è stato assolto. In realtà le cose sono andate diversamente. In primo grado Mills viene condannato a 4 anni e 6 mesi. La corte d'appello conferma la condanna ma poi la Corte di Cassazione annulla la sentenza per intervenuta prescrizione del reato. Trattasi quindi di **Prescrizione** e non di **Assoluzione**.

Nei giorni successivi **più di 100.000 cittadini** firmano un appello indirizzato al **Lorenzo Del Boca** (presidente dell'Odg) e a **Paolo Garimberti** (presidente della Rai) sollecitando un intervento dell'Ordine dei Giornalisti e della Rai. Il 5 marzo le firme vengono consegnate ai vertici della Radiotelevisione italiana con la richiesta di rettificare le false notizie divulgate.

Il 31 marzo vengono sollevati dall'incarico di conduttori del Tg1 e allontanati 3 giornalisti (Tiziana Ferrario, Paolo Di Giannantonio e Piero Damosso). La settima prima era stato il turno del capo redattore Massimo De Strobel. La motivazione ufficiale è che si voglia dare un segnale di cambiamento, si intenda assumere nuovo personale. Per altri invece l'allontanamento non è altro che una **rappresaglia** alla mancata firma della lettera a favore del direttore Minzolini sul caso Mills.

Ed ora la stessa sorte rischia di abbattersi su un'altra giornalista, Maria Luisa Busi.
