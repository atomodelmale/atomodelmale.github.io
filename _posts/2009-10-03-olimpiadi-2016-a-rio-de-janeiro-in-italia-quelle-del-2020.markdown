---
author: Radio Rebelde
comments: true
date: 2009-10-03 11:21:39+00:00
layout: post
link: http://www.atomodelmale.it/2009/10/03/olimpiadi-2016-a-rio-de-janeiro-in-italia-quelle-del-2020/
slug: olimpiadi-2016-a-rio-de-janeiro-in-italia-quelle-del-2020
title: Olimpiadi 2016 a Rio de Janeiro. In Italia quelle del 2020?
wordpress_id: 5714
image: uploads/2009/10/4ac638b28cc96.jpg
categories:
- Blog
- Italia
- Olimpiadi
- Sport
tags:
- America
- Brasile
---

**Rio de Janeiro** sarà la sede dei Giochi olimpici del **2016**, prima volta per il Brasile e l'intero Sudamerica.

La megalopoli carioca ha prevalso su Madrid (difficile che vincesse la capitale spagnola visto che nel 2012 i Giochi saranno in Europa, a Londra) nel terzo e ultimo round di voti. Nei due turni precedenti erano state escluse prima **Chicago** e poi Tokyo.

Lo **slogan** scelto per la trentunesima edizione dei giochi olimpici sarà _Vivi la tua passione_ e si svolgerà tra il 5-21 agosto 2016

Il **Brasile** potrà contare su un **budget** di 13,92 miliardi di dollari, 2,82 dei quali per il budget olimpico e 11,1 per le infrastrutture (5,5 miliardi per trasporti, 813 milioni per la sicurezza, 770 per progetti di energia, 479 milioni per gli impianti). Garanzie finanziarie fornite da governo locale e nazionale, inoltre potrà contare su circa 1 miliardo di dollari dal Cio, 570 milioni dagli sponsor e 406 milioni dalla vendita dei biglietti.

Ci saranno 29 impianti ai quali vanno aggiunti 4 stadi di calcio. 18 impianti esistenti; 15 progettati (9 permanenti, 6 temporanei). 10 impianti concentrati nell'Olympic Park, altri 14 nel raggio di 40 chilometri. Le cerimonia d'apertura e di chiusura si svolgeranno nel mitico stadio **Maracaná**.

Possibili problemi che potranno sorgere riguardano l'alto tasso di criminalità, problemi nel sistema dei trasporti pubblici; per non dimenticare che nel 2014 si svolgeranno in Brasile i Mondiali di calcio che potrebbero fagocitare tutte le sponsorizzazioni.

Delusione quindi per Chicago e del presidente Usa **Barack Obama**, che si era speso in prima persona per appoggiare la sua candidatura; il successo del Brasile, invece, si riflette nelle parole del presidente Lula a Copenaghen. «Rio è pronta dateci questa chance e non ve ne pentirete. C'è la possibilità di inviare un messaggio potentissimo: i Giochi appartengono a tutti, è arrivato il momento del Sud America».

Intanto subito dopo la vittoria di Rio de Janeiro, il presidente del Coni, Gianni Petrucci ha avanzato l'ipotesi per una **candidatura olimpica italiana** per i Giochi del **2020**, pensando a Roma o Venezia come possibili siti.
