---
author: thesave
comments: true
date: 2009-10-27 14:36:05+00:00
layout: post
link: http://www.atomodelmale.it/2009/10/27/up/
slug: up
title: UP
wordpress_id: 5867
image: uploads/2009/10/Up-Poster.jpg
categories:
- Animazione
- Cinema
tags:
- 3D
- Disney
- Pixar
---

Al solito alla Pixar non sbagliano un colpo e anche la loro ultima fatica - UP - sembra accogliere successo di critica e pubblico, registrando affluenze nelle sale cinematografiche popolate da grandi e piccini.

Premetto che questa volta mi sono lasciato tentare dalle mirabolanti meraviglie della proiezione in 3D: armato di bibita, popcorn e occhialini, ho preso posto in sala, si sono accese le luci ed è iniziato lo spettacolo!

**Su!**

Come nella più antica tradizione cinematografica - già rivisitata in Wall•E - ai personaggi Disney-Pixar non servono dialoghi per esprimere emozioni, basta solo un sottofondo musicale e le loro espressioni: così si apre UP, con la tenera storia dei piccoli **Carl** e **Ellie**, lui **timidissimo** ed **impacciato**, lei un **maschiaccio combinaguai;** entrambi accomunati dall'amore per l'avventura e dall'ammirazione per il coraggioso **Charles Muntz**, si trovano per caso a giocare - inconsapevolmente - lo stesso immaginifico gioco ed a condividere gli stessi sogni.

![up_ellie_carl_mailbox]({{ site.baseurl }}/uploads/2009/10/up_ellie_carl_mailbox.jpg)

Gli anni passano ed il rapporto tra i due cresce, tanto che convolano a nozze e invecchiano insieme, coltivando il sogno di lasciare la chiassosa e monotona città per trasferire la loro casa in **Sud America**, luogo delle avventure del loro eroe Muntz.

Purtroppo i sogni dei due innamorati - ormai anziani e stanchi - vengono bruscamente interrotti dalla **morte di Ellie**: il povero Carl, vecchio e solo si ritrova circondato da un quartiere - ed una città - che riconosce a stento.

Lui e la sua casa sono **d'intralcio per proseguire i lavori** di ammodernamento del quartiere che prevedono l'abbattimenti dei vecchi stabili per far spazio ai nuovi grattacieli. La vita è dura per l'anziano protagonista che non vuole cedere la propria proprietà a qualunque costo ma che, a causa di uno sfortunato incidente, si vede costretto a lasciare per passare il resto della propria vita in una casa di riposo.

Sarà il ricordo di Ellie a guidare la riscossa di Carl: armato di migliaia di palloncini colorati ancorati alla propria casetta, lascia tutti senza fiato, spiccando il volo sulla propria mongolfiera improvvisata - destinazione **Paradise Falls**, Sud America.

**Lo struzzo in technicolor**

Quelli che avete appena letto non sono altro che i primi 20 minuti di UP, ma mi accorgo di non avervi presentato né il **piccolo boy-scout Russel** (o come dice lui "Ruffel"), né il **variopinto pennuto Kevin** e nemmeno il **cane parlate Dug**.

![1639849.bin]({{ site.baseurl }}/uploads/2009/10/1639849.bin.jpg)

Si perché Carl, una volta lasciata la città verso il Sud America, scopre di avere un clandestino a bordo, il boy-scout Russel. Giovane esploratore in missione per ottenere la **medaglia di "soccorso anziani",** è fermamente intenzionato ad ottenerla aiutando Carl nella sua impresa. Una volta arrivati presso le cascate i due faranno la stravagante conoscenza del multicolore **Kevin**- che in realtà è una femmina - e di **Dug**, un cane pasticcione dotato di collarino che gli permette di tradurre i propri pensieri in parole!

Come avrete capito la **compagine capeggiata** - suo malgrado - **da Carl** dovrà affrontare mille peripezie, prima di trovare sua propria dimensione: tra **risate "anziane"** - che non mancano mai di strappare un sorriso ai più grandi - e **gag bambinesche**,**lo spettacolo è assicurato per grandi e piccini**, considerando poi l'innovazione della visione in 3D - utilizzata come mezzo e mai come fine - non si può fare a meno che applaudire all'ultima produzione Disney-Pixar!
