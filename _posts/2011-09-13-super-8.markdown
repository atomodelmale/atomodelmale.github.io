---
author: thesave
comments: true
date: 2011-09-13 13:19:12+00:00
layout: post
link: http://www.atomodelmale.it/2011/09/13/super-8/
slug: super-8
title: Super 8
wordpress_id: 10400
image: uploads/2011/09/1Super8-.jpg
categories:
- Avventura
- Fantascienza
- Thriller
---

Cosa sarebbe successo se E.T. fosse stato un alieno di tre metri con 4 braccia e un dichiarato risentimento verso il genere umano?

Spielberg se l'è chiesto.

J.J. Abrams gli ha risposto.

**Super 8**

![]({{ site.baseurl }}/uploads/2011/09/1Super8-.jpg)

**Estate ‘79**.

Siamo nel bel mezzo della guerra fredda, i The Knack sono in vetta alle classifiche mondiali con "**My Sharona**", la Sony lancia il "**Walkman**" e il cinema amatoriale sta facendo i primi passi grazie alla diffusione delle pellicole **Super 8** della Kodak.

**Joe ha 14 anni**, 4 mesi prima sua madre è morta in un tragico incidente alle acciaierie dove lavorava ed il **padre Jack**, **vice-sceriffo**, non riesce a superare il lutto, trovando come unico sfogo il lavoro.

Per questo Joe, contraddicendo al volere del padre, si butta a capofitto **nel progetto cinematografico dell'amico Charlie** che, insieme a Martin, Preston e Cary, sta portando avanti la produzione di uno **zombie-movie casereccio** girato con l'inseparabile Super 8.

![]({{ site.baseurl }}/uploads/2011/09/4Super8-.jpg)

Cigliegina sulla torta, **la graziosa ed intraprendente Alice**, figlia dell'uomo che causò indirettamente la morte della madre di Joe, viene convinta da Charlie ad **interpretare il ruolo della moglie** del protagonista, dando a Joe **un motivo in più per legarsi al progetto**.

I ragazzi si ritrovano a notte fonda **in una vecchia stazione ferroviaria** per girare una scena del film, ma all'arrivo del treno un pick-up lo fa deragliare, causando **uno dei peggiori disastri ferroviari della storia**.

Il gruppo promette di mantenere il segreto sull'accaduto, ma **l'arrivo della U.S. Air Force** in città cambierà le carte in tavola.

**La Romero Chemicals non ha nulla a che fare con questo genere di cose**

![]({{ site.baseurl }}/uploads/2011/09/3Super8-.jpg)

Se non lo conoscete ancora lasciate che ve lo presenti: lui è **J.J. Abrams**, produttore, sceneggiatore, registra, attore e compositore, papà di serie TV come **Alias, Lost e Fringe** e di pellicole come [**Cloverfield** ](/2008/02/06/cloverfield/)e **Star Trek** – il reboot del 2009.

Come dicevo nell'incipit, la risposta di Abrams a Spielberg – produttore della pellicola – è una **sapiente amalgama tra lo stile del regista e** la tradizione dei **teenage adventure movie anni ‘80** – E.T. e i Goonies per citarne due.

Abrams gioca d'azzardo e vince, **abbandonando quella patina fantastica** – e posticcia – che caratterizza il genere e **servendo la realtà** che i protagonisti vivono **così com'è**: cruda, feroce, sanguinolenta e vomitevole.

![]({{ site.baseurl }}/uploads/2011/09/5Super8-.jpg)

La lezione – fortunata – di Cloverfield c'è tutta, riprese amatoriali, spezzoni interrotti, **un mostro incombente, ma dalla forma e dai contorni indefiniti**, visibile solo tramite fugaci e spaventose apparizioni.

Il resto lo fanno **una trama dinamica e nemmeno troppo scontata** e – soprattutto – l'**eccezionale interpretazione del cast di giovani attori** tra i quali spiccano il sensibile protagonista Joe – **Joel Courtney** – e Alice – interpretata da un'inaspettata **Elle Fanning**, sorella della più famosa Dakota.

![]({{ site.baseurl }}/uploads/2011/09/2Super8-.jpg)

Peccato per il **finale un po' frettoloso** – che tuttavia non stona e tira tutti i fili dell'ordito narrativo – e per **l'eccessivo macchiettismo dei personaggi "adulti"** – cattivoni dell'Air Force in primis.

Menzione d'onore per il riuscitissimo **film nel film** prodotto dai protagonisti – da titolo "**The Case"** – presente nei titoli di coda.

Thumbs up J.J.
