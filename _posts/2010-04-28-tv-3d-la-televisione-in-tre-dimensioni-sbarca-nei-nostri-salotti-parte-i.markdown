---
author: thesave
comments: true
date: 2010-04-28 20:06:19+00:00
layout: post
link: http://www.atomodelmale.it/2010/04/28/tv-3d-la-televisione-in-tre-dimensioni-sbarca-nei-nostri-salotti-parte-i/
slug: tv-3d-la-televisione-in-tre-dimensioni-sbarca-nei-nostri-salotti-parte-i
title: TV 3D, la televisione in tre dimensioni sbarca nei nostri salotti - Parte I
wordpress_id: 7255
image: uploads/2010/04/Cinema-3D.jpg
categories:
- Cinema
- Tech &amp; Hacks
- Televisione
- Videogiochi
tags:
- 3D
- Avatar
- James Cameron
- LCD
- Led
- Plasma
- Stereoscopia
- tridi
---

Benché il mercato dei contenuti fatichi a seguire quello delle tecnologie televisive – a tutt'oggi sono ancora **pochi** i **canali** trasmessi in **HD**, così come il numero lettori **Blue-Ray** presenti nelle case degli italiani – i produttori di TV, dopo aver **inondato il mercato** con televisori LCD/Plasma, stanno gradualmente convergendo verso la tecnologia basata sulla **retroilluminazione LED** – che permette la realizzazione di schermi sempre più sottili e ecologici.

Se il passaggio alla High Definition non è stato un motivo sufficiente per cambiare il vecchio catodico e passare alla nuova tecnologia, lo sarà**l'aggiunta** – promessa – **di una dimensione**? Chissà, intanto noi ne parliamo.

**Ze Zerd Dimenscion!**

![]({{ site.baseurl }}/uploads/2010/04/Cinema-3D.jpg)

Diciamocelo, la terza dimensione nel cinema **non è certo un'invenzione recente**, datata 1922, la prima proiezione "stereoscopica" -- con tanto di occhialini -- non riscosse molto successo, come del resto i seguenti esperimenti come "Il Mostro della Laguna Nera" del '54 o "Lo Squalo III" del '84.

Tutte produzioni che tentarono di far "sfondare" la terza dimensione, che comunque non riuscì mai a prendere piede, vuoi per la non spettacolare resa dei colori, vuoi per l'**effetto fastidioso** che le immagini potevano generare negli spettatori, il 3D è rimasta fino a poco tempo fa una tecnologia legata a visioni "una tantum" soprattutto impiegata in **parchi divertimento e musei**.

Solo recentemente, grazie alla diffusione – in Italia e nel mondo – di un numero considerevole di **sale dotate di proiettori 3D**, il mercato dei film in tre dimensioni si è aperto, consentendo ad Avatar – film-portabandiera di questa tecnologia, fortemente voluta da Cameron peraltro – di vincere il premio Oscar per gli effetti speciali, oltre ad ottenere varie altre nomination.

Sfruttando il grande successo ottenuto dal film di Cameron, i **produttori di apparecchi televisivi** devono aver pensato che questo sarebbe stato il momento propizio per somministrare al mercato i propri televisori dotati di tecnologia 3D.

Prima di parlare di qualità delle televisioni 3D e di valutare l'opportunità di **spendere cifre a 3 zeri** -- precedute da un 2 o un 3 -- per portarsene a casa un esemplare, è opportuno capire come funziona la tecnologia del cinema in tre dimensioni.

**Quando la telecamera vede doppio**

Per dare l'illusione di **vedere oggetti in tre dimensioni** bisogna capire come i nostri occhi – o meglio, il nostro cervello – percepisce la profondità del mondo che ci circonda.

Se – come una telecamera – guardiamo oggetti posti a media distanza **con un solo occhio**, difficilmente riusciremo a distinguere a quanto distano da noi, **non riusciamo a percepire la profondità** e ci serviamo della prospettiva per orientarci – questo trucco è lo stesso che usano gli artisti da oltre 6 secoli per rendere la profondità all'interno dei loro quadri.

Aprendo l'occhio chiuso riusciamo ad aggiungere un'ulteriore dimensione alla nostra visione e possiamo dire con certezza quali oggetti sono più vicini e quali più lontani. Questo è possibile grazie alla **visione stereoscopica** di **entrambi gli occhi** che "riprendono" la stessa scena da punti leggermente differenti – approssimativamente ad una distanza di 6cm l'uno dall'altro – e la spediscono al nostro **cervello**, che ha il compito di "processare" tali immagini in un'unica **visione tridimensionale**.

![]({{ site.baseurl }}/uploads/2010/04/stereoscopy-e1272485065295.jpg)

Bello no? Capito questo meraviglioso meccanismo oculo-celebrale, ai vari Samsung e Sony non resta che copiare quanto già fatto da madre natura ed il gioco è fatto, semplice no?

**NI!**

Se sulla carta sembra un processo semplice e lineare, nella realtà **riprendere** e **riprodurre** scene in tre dimensioni **non è semplicissimo** ed il gap di quasi 100 anni dall'invenzione di questa tecnologia alla sua – timida – diffusione odierna ne è la prova.

Pur riprendendo le scene tramite telecamere poste a distanza simile a quella dei nostri occhi, si pongono una serie di **problemi** sia **nella regolazione** di queste telecamere – il nostro sguardo è poche volte parallelo, ma al contrario converge verso il punto che vogliamo mettere a fuoco –, sia **nella riproduzione** del registrato, che deve essere diversa per i due occhi – mentre lo schermo, del cinema o della televisione, è uno.

[Continua TV 3D, la televisione in tre dimensioni sbarca nei nostri salotti - Parte II -->](/2010/04/28/tv-3d-la-televisione-in-tre-dimensioni-sbarca-nei-nostri-salotti-parte-ii/)
