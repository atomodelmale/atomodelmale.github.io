---
author: Il Gorgonauta
comments: true
date: 2011-05-27 12:28:26+00:00
layout: post
link: http://www.atomodelmale.it/2011/05/27/buttafuori-per-cinema-e-teatri-proteste-e-polemiche/
slug: buttafuori-per-cinema-e-teatri-proteste-e-polemiche
title: 'Buttafuori per cinema e teatri, proteste e polemiche. '
wordpress_id: 9640
image: uploads/2011/05/cinema-buttafuori.jpg
categories:
- Italia
- Notizie
---


Dal **1 luglio** chiunque si recherà presso un **cinema** o un teatro potrà trovare una grossa novità. Un **decreto** del Ministero degli Interni (più volte prorogato, ma ormai di prossima scadenza) prevede infatti che dal prossimo 1 luglio, tutti i luoghi aperti al pubblico, dove si effettuano attività di intrattenimento e spettacolo, debbano dotarsi di personale addetto ai servizi di controllo. In sostanza **buttafuori** e/o guardie private.

Per poter svolgere queste mansioni occorrerà frequentare specifici corsi che dipendono dalla prefettura competente per il territorio e iscriversi ad un apposito albo. I cinema insomma dovranno attrezzarsi di personale qualificato o in alternativa istruire appositamente i propri dipendenti.

La misura ha scatenato le **proteste** dei cinema di tutta Italia, alle prese con una possibile impennata dei costi di gestione e pronti a chiudere a tempo indeterminato qualora la situazione non cambi. Le soluzioni comunque sono già dietro l'angolo : o una rapida modifica del decreto che sia in grado di escludere cinema e teatri o un'ulteriore proroga che consenta l'approvazione di un adeguato strumento legislativo.

D'altronde la norma sembra creata più che per cinema o teatri per discoteche o stadi, luoghi dove più facilmente si possono creare episodi di violenza in grado di mettere in pericolo l'incolumità degli spettatori.
