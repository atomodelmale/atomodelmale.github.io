---
author: Il Gorgonauta
comments: true
date: 2010-12-14 20:31:32+00:00
layout: post
link: http://www.atomodelmale.it/2010/12/14/roma-giornata-di-scontri-e-guerriglia-urbana-una-parte-ditalia-protesta/
slug: roma-giornata-di-scontri-e-guerriglia-urbana-una-parte-ditalia-protesta
title: Roma, giornata di scontri e guerriglia. Urbana. Una parte d'Italia protesta.
wordpress_id: 8512
image: uploads/2010/12/protesta-studenti.jpg
categories:
- Giovani
- Italia
- Protesta
- Società
tags:
- Roma
---

Mentre alla Camera e al Senato si decidevano le sorti del Governo Berlusconi **Roma** bruciava. Non è stato un giorno di tensione solo tra i banchi di Palazzo Montecitorio e Palazzo Madama ma anche per le strade, le vie e le piazze della capitale. Dove, alla fine della giornata, si contano feriti, devastazioni, veicoli incendiati e numerosi fermi.

Ma andiamo con ordine.

La giornata si apre con la **protesta** (pacifica) di una parte  d'Italia : universitari, studenti, precari, centri sociali, cittadini dell'Aquila e metalmeccanici giungono a Roma per prendere parte a diverse manifestazioni (proteste e manifestazioni che si sviluppano nel frattempo in tutta la penisola, a **Palermo** ad esempio vengono occupati aeroporto e stazione mentre a **Milano** un gruppo di manifestanti irrompe nella sede della Borsa).

![]({{ site.baseurl }}/uploads/2010/12/protesta-studenti.jpg)

Mentre i vari cortei si congiungono e manifestano per le strade della capitale alle ore 12.45 scoppia il primo tafferuglio. Il preludio alla **guerriglia urbana** che si scatenerà di lì a poco.

Intorno alle 13 infatti si registrano i primi **scontri** tra studenti e agenti. Un gruppo di giovani, posti alla testa del corteo, cerca di oltrepassare i nastri gialli posti dalla polizia municipale per impedire l'accesso al Senato presso Corso Rinascimento. Gli agenti, in tenuta antisommossa, reagiscono con il lancio di fumogeni e li costringono alla ritirata.

Sembra finità lì, ma non è così.

Il **corteo** prosegue la sua marcia ma nella massa cominciano a distinguersi i primi giovani con il volto nascosto e in giacca nera o mimetica. Con, in mano, i primi sanpietrini.

Intorno alle 15, quando ormai il Governo ha ottenuto la fiducia, un gruppo di una cinquantina di persone presso via del Corso attacca i blindati delle forze dell'ordine. La situazione, nonostante gli inviti alla calma, degenera. Volano pietre, bastoni, bombe carta e materiale di vario genere. Che proviene in larga parte da cantieri, panchine divelte, pesanti bidoni ornamentali in ghisa e da motorini distrutti.

![]({{ site.baseurl }}/uploads/2010/12/protesta-studenti-2.jpg)

Lo scontro è durissimo e continuo. Un finanziere, aggredito da un gruppo di giovani, impugna, mentre è a terra, la pistola d'ordinanza (in teoria, per impedire che la stessa gli venga sottratta). Nell'aria vola, praticamente, di tutto. La giornata si conclude con un centinaio di feriti e oltre 4o fermati.

Roma, nel frattempo, brucia.

E una parte d'**Italia**, pacificamente (quella più vera) e non, protesta. Perché, probabilmente per la prima volta dopo tanti anni, ha paura di perdere qualcosa di molto importante : la speranza di avere un futuro.
