---
author: Il Gorgonauta
comments: true
date: 2013-07-07 15:01:35+00:00
layout: post
link: http://www.atomodelmale.it/2013/07/07/canada-esplode-treno-merci-carico-di-carburante/
slug: canada-esplode-treno-merci-carico-di-carburante
title: Canada, esplode treno merci carico di carburante
wordpress_id: 13435
image: uploads/2013/07/incidente-canada.jpg
categories:
- Notizie
tags:
- Benzina
- Canada
- Treno
---

Prima una palla di fuoco, poi un inferno di fiamme e un denso fumo nero. Questo lo spaventoso scenario che si sono trovati di fronte i pompieri a **Lac-Megantic,** una piccola (e fino a oggi) ridente cittadina canadese 250 chilometri a est da Montreal, nel Quebec.  Per motivi ancora da chiarire, un treno merci carico di benzina è deragliato. L'esplosione che ne è derivata ha spazzato via quasi l'intero centro della cittadina canadese, distruggendo 30 edifici.

Il bilancio delle vittime è fermo a quota 3, ma ancora decine (tra i 50 e gli 80) sono i cittadini che mancano all'appello. Il che rende ogni stima del disastro ancora del tutto approssimativa. Almeno duemila residenti (su seimila) sono stati fatti evacuare. L'incidente è uno dei più spaventosi accaduti negli ultimi decenni in Nord America.

**L'incidente** E' l'1.20 di notte. I locali e le strade del centro della cittadina lacustre sono affollati da persone. Per motivi ancora ignoti, il treno merci della compagnia "Montreal, Maine & Atlantic Railway" si mette in moto nella vicina stazione di Nantes, dove si è fermato per il cambio del personale di bordo. Sul mezzo non c'è nessuno. Ben 72 vagoni carichi di greggio si dirigono a tutta velocità verso Lac-Megantic, a 12 chilometri di distanza.

Giunto nell'abitato, diversi vagoni-cisterna del convoglio deragliano ed esplodono. L'esplosione è spaventosa (i testimoni parlano di sei esplosioni una dopo l'altra) e spazza via in pochi secondi interi edifici. Sul posto giungono oltre un centinaio di pompieri (tra cui anche alcune squadre statunitensi dal Maine) che lottano per 18 ore per spegnere le fiamme. L'incendio è talmente vasto che ancora oggi non è del tutto spento, mentre diverse macerie rimangono tuttora off limits per i soccorsi.

Preoccupano in particolar modo le sorti delle oltre 50 persone che affollavano un bar completamente avvolto dalle fiamme al momento dell'incidente. Il bilancio finale della tragedia potrebbe essere pesantissimo.
