---
author: thesave
comments: true
date: 2010-08-20 14:06:56+00:00
layout: post
link: http://www.atomodelmale.it/2010/08/20/accadde-a-sassoleone/
slug: accadde-a-sassoleone
title: Accadde a Sassoleone
wordpress_id: 7814
image: uploads/2010/08/DVDCase.png
categories:
- Cinema
- Imola e Dintorni
tags:
- Documentario
- Passato
- Sassoleone
- Storia
---

Quante volte ci è capitato di incontrare storie e leggende intorno ai luoghi a noi più familiari? Luoghi all'apparenza normali, quotidiani e conosciuti, che per il tempo di un respiro assumono una dimensione totalmente diversa, **abbattendo i vincoli di tempo e spazio**.

Da bambini tutto questo era più semplice, più facile, tutto era **fiaba e racconto**, bastava un indizio, una traccia e la nostra mente avrebbe preso il via spontaneamente, inventando e re-inventando storie e personaggi del tempo che fu.

**La Tàn de Basàléc**

La storia narrata nella pellicola "**Accadde a Sassoleone**" ci aiuta, pur mantenendo i piedi ben saldi a terra, a immergerci in una favola dimenticata, portandoci per mano attraverso luoghi e tempi che furono.

Prodotta dalla **FuoriTempo Produzioni** per la regia di **Massimo Bacchi** e **Alessandro Lanzoni**, la pellicola si basa principalmente su un idea nata dalla memoria storica di **Domenico Lanzoni** – che ha ideato il soggetto insieme a Bacchi – riguardo una presunta galleria _– La Tàn_ -- che collegava la **chiesa di Sassoleone al Palazzo** – uno degli edifici più antichi del paese.

In continuo equilibrio tra **indagine scientifica** e **ricostruzione storico-romanzata**, vengono portate avanti due trame parallele, che solo nel finale troveranno il loro punto d'incontro.

![]({{ site.baseurl }}/uploads/2010/08/IMG_4378-2010-04-15-at-09-25-27.jpg)

L'investigazione ha il via con una **campagna di rilevamenti geologici** volti all'individuazione di questa galleria o grotta, nella quale si vocifera sia finito addirittura un carrarmato durante la seconda guerra mondiale. Scelti **3 luoghi** "papabili" per la _Tàn,_ cominciano i rilevamenti, con lo scopo di evidenziare la presenza di discontinuità nella composizione del terreno sottostante.

Parallelamente a questa ricerca scientifica si dipana, svolgendo la trama del tempo, la **storia di Sassoleone**, centro abitato già annoverato tra i possedimenti di **Matilde di Canossa** e **ceduto nel 1079 al papato**. Da sempre luogo strategico di passaggio, viene conteso a più riprese tra Imola e Bologna, cambiando spesso nome e padrone.

![]({{ site.baseurl }}/uploads/2010/08/c537510.jpg)

Arrivano finalmente i risultati dei rilevamenti, che non evidenziano alcuna anomalia sui siti 2 e 3 , ma con sorpresa **la prima zona risulta essere quella più promettente**, la cui scansione geologica mostra una discontinuità simile ad **una "stanza" di 10 metri per 5 di profondità**.

Ancora una volta è necessario addentrarsi in questo **intreccio tra storia, leggenda e scienza** per scoprire il corso degli eventi che portarono alla nascita della galleria.

**Tra passaggio e presente**

Non proseguo oltre nel raccontare la trama del film, dato che merita di essere visto e "vissuto" così come l'hanno pensato gli autori.

![]({{ site.baseurl }}/uploads/2010/08/IMG_0885-Version-2.jpg)

Come sottolinea l'azzeccata tag-line del film -- "_tra passaggio e presente"_ --, la pellicola, a metà strada tra **documentario** e **ricostruzione storica**, conduce lo spettatore in un **viaggio onirico** attraverso luoghi e tempi, avvalendosi della memoria popolare di quei giovani – oggi anziani – che per ultimi sentirono parlare della _Tàn de Basàléc_.

![]({{ site.baseurl }}/uploads/2010/08/IMG_0935.jpg)

Al di là della produzione, della bravura di registi, comparse ed attori, quest'opera, dai diversi livelli di lettura, **rende omaggio soprattutto allo spirito di un popolo** – quello sassoleonese -- che ha sempre puntato i piedi, **mai pronto ad assoggettarsi al potente di turno**, conservando la propria **identità territoriale**, che ogni anno rivive nella _Sagra della Cuccagna_ e nella _Festa del Ritorno_.

Il film, proiettato in prima assoluta il **15 Agosto 2010** a Sassoleone, durante la consueta Festa del Ritorno, ha riscosso un buon successo, come l'iniziativa di distribuire le **prime 500 copie in omaggio** ai presenti, previa registrazione alle iniziative della pro-loco di Sassoleone.

**Stretta la foglia, lunga la via, dite la vostra che io dico la mia**

![]({{ site.baseurl }}/uploads/2010/08/scansione0002.jpg)

Esisterà veramente questa fantomatica  **Tàn de Basàléc**, capace di condurre i suoi abitanti da un capo all'altro del paese?

Penso che questa non sia la domanda giusta per capire questo film, perché in fondo bisogna chiedersi: cos'è più importante, ciò che esiste o **ciò che si crede esistere**?

Per Massimo e Alessandro – e per noi con loro -- trovare la _Tàn de Basàléc_ non è il vero fine, non è la **meta**, ciò che mette in risalto il film, ma **lo spirito del tempo** e delle persone, il "**viaggio**" che, trascendendo i secoli, ci riunisce tutti attorno al medesimo luogo, vero pellegrino del tempo.

Che esista veramente o no poco importa, **finché un sol'uomo tramanderà la memoria,** la _Tàn de Basàléc,_ così come lo spirito di Sassoleone, **non si spegneranno mai.**

<blockquote>

> 
> Ora non vi resta che vedere il film, disponibile in **streaming** sul [sito della FuoriTempo Produzioni](http://www.fuoritempo.tv/).
> 
> 

> 
> Per gli interessati è possibile ordinare **una copia del DVD** con il film ed i contenuti extra, al solo costo di spedizione di 10€, contattando l'indirizzo [info@fuoritempo.tv](mailto:info@fuoritempo.tv).
> 
> 
</blockquote>
