---
author: Il Gorgonauta
comments: true
date: 2013-06-25 09:24:50+00:00
layout: post
link: http://www.atomodelmale.it/2013/06/25/la-finanza-irrompe-nelle-sedi-di-41-squadre-di-a-b-e-serie-minori/
slug: la-finanza-irrompe-nelle-sedi-di-41-squadre-di-a-b-e-serie-minori
title: La Finanza irrompe nelle sedi di 41 squadre di A, B e serie minori
wordpress_id: 13404
image: uploads/2013/06/indagine-calcio.jpg
categories:
- Calcio
tags:
- Napoli
---

Brutto risveglio questa mattina per molte squadre di calcio. Gli uomini della Guardia di Finanza sono entrati nelle sedi di 41 squadre di serie A, B e minori per acquisire documentazione relativa ai contratti tra i club, calciatori e procuratori. L'indagine è condotta dalla Procura di Napoli.

Le perquisizioni sono state eseguite dal Nucleo di polizia tributaria di Napoli e dai reparti territoriali della Guardia di Finanza, con l'obiettivo di acquisire i contratti dei calciatori. L'indagine è nata un anno fa dopo che gli uomini delle Fiamme Gialle acquisirono i contratti tra calciatori e procuratori nella sede del Napoli.

I contratti acquisiti si riferiscono in particolare a rapporti, specifica una nota della Procura di Napoli, fra club e calciatori rappresentati dai procuratori sportivi Alejandro Mazzoni e Alessandro Moggi.

Fra le 41 squadre coinvolte figurano grossi club come Juventus, Milan, Napoli e Lazio. Secondo prime indiscrezioni, le perquisizioni hanno coinvolto tutti i club di serie A, tranne Cagliari e Bologna. Almeno 12 procuratoti sono coinvolti nell'indagine. I reati ipotizzati dai pm, a vario titolo, sono associazione a delinquere, evasione fiscale internazionale, fatture false e riciclaggio.

Ulteriore documentazione è stata acquisita presso la Figc e le abitazioni del procuratore Alessandro Moggi, figlio dell'ex dg della Juventus, e di un altro agente di calciatori, Alejandro Mazzoni. L'obiettivo dell'inchiesta è verificare la regolarità di alcune operazioni di compravendita realizzate dalle società sportive in questi anni.

Ancora non si può dire a quali sviluppi porterà l'indagine, nel frattempo il mondo del calcio è di nuovo sotto la lente d'ingrandimento.
