---
author: thesave
comments: true
date: 2010-11-18 09:13:05+00:00
layout: post
link: http://www.atomodelmale.it/2010/11/18/intrappolata-lanti-materia-al-cern/
slug: intrappolata-lanti-materia-al-cern
title: Intrappolata l'Anti-Materia al CERN
wordpress_id: 8315
image: uploads/2010/11/idrogeno-anti.jpg
categories:
- Energia
- Informazione
- Inquinamento
tags:
- Antimateria
- Cern
- Futuro
- LHC
---

_Velocità di curvatura 1, signor Sulu_

**Materia vs Anti-Materia**

![]({{ site.baseurl }}/uploads/2010/11/idrogeno-anti.jpg)

No, non sto per fare una digressione sulla serie classica di Star Trek, ma semplicemente è la prima cosa che ho pensato, quanto ho sentito la notizia di ieri.

Per la prima volta **al CERN di Ginevra** è stato possibile **creare e conservare dell'antimateria** in laboratorio.

Sì, proprio l'antimateria che grazie ai cristalli di dilitio – che già esistono, ma che non hanno nulla a che fare coi motori a curvatura – facevano superare le barriere dello spazio-tempo all'Enterprise per portarla "laddove nessun uomo è mai giunto prima".

Ma torniamo sulla terra, l'esperimento – riuscito -- degli scienziati del CERN, codificato sotto il nome di **ALPHA**, ha prodotto ed **intrappolato in maniera stabile** un gruppetto di atomi di **anti-idrogeno** (3He), mantenuti in sospensione all'interno di un contenitore magnetico – concettualmente simile a quanto letto/visto in "Angeli e Demoni" di Dan Brown.

![]({{ site.baseurl }}/uploads/2010/11/conserve.gif)

In realtà è dal 1995 che al CERN si producono atomi di anti-idrogeno, ma solamente con l'esperimento ALPHA è stato possibile intrappolare gli atomi di anti-idrogeno **abbastanza a lungo da poterli studiare**, sfruttando **intensi campi magnetici** e **temperature prossime allo zero assoluto** (-265.15°).

Su di essi potranno essere fatte osservazioni ed esperimenti finora impossibili, per dare una spiegazione sul perché il nostro universo sia fatto di materia piuttosto che di antimateria, cercando di **confermare  o smentire**– sperimentalmente – le **supposizioni della fisica teorica**.

Lo studio dell'antimateria tuttavia non si limita alla sola fisica "teorica", ma ha sviluppi molto importanti anche sulla vita di tutti giorni, in particolar modo può costituire una **valida risposta** alla sempre più famelica **domanda di energia** del nostro pianeta.

**Energia e Velocità di Curvatura**

![]({{ site.baseurl }}/uploads/2010/11/images.jpg)

Finzione televisiva a parte, il concetto sostanziale dei motori a curvatura di Star Trek è la possibilità di **disporre di una grandissima quantità d'energia derivante dall'annichilimento controllato di atomi di materia ed antimateria** che, come suggerisce la teoria della relatività, produrrebbero una quantità impressionante di energia, poiché nel processo la totalità della loro massa si annichilirebbe, trasformandosi in energia, utilizzabile ad esempio – e qui torniamo nella fantascienza – per piegare lo spazio-tempo e viaggiare a velocità superluminali: bello no?

Per capire di che grandezze stiamo parlando, è utile fare un **veloce raffronto**.

![]({{ site.baseurl }}/uploads/2010/11/Antimatter_Hazard_Label_by_ronbennett.jpg)

Dalla famosa formula **E=mc²** si ottiene che dall'annichilimento di **2kg di materia-antimateria** si ottengono oltre **833 Gigawatt/ora di energia**, stimando che **l'Italia** ha consumato un totale di **337.601 Gwatt/ora nel 2009** – con trend, purtroppo, crescente -- , basterebbero poco più di **8 quintali di materia-antimateria** per soddisfare l'intero fabbisogno annuale del nostro paese.

Per ottenere la stessa energia tramite fusione nucleare sarebbero necessarie oltre **28 tonnellate di materiale fissile**, che tramite petrolio si trasformano in quasi **2 milioni di tonnellate di oro nero**, senza considerare le ripercussioni che stoccaggio e inquinamento hanno su ambiente ed economie.

Ora è necessario continuare in questa direzione, trovando un **metodo economico**-- attualmente oggetto di ricerca -- per **produrre l'antimateria** necessaria alle esigenze planetarie.

Congedandomi penso si possa spendere un "**bravo**" nei confronti del CERN e di tutti gli scienziati coinvolti nel progetto di ricerca e … "_Alla via così_".
