---
author: Il Gorgonauta
comments: true
date: 2009-12-08 20:55:30+00:00
layout: post
link: http://www.atomodelmale.it/2009/12/08/sfrecciando-per-lautostrada/
slug: sfrecciando-per-lautostrada
title: Sfrecciando per l'autostrada.
wordpress_id: 6170
image: uploads/2009/12/autostrada.jpg
categories:
- Governo
- Italia
- Trasporti
tags:
- Automobili
- Proposta
- Strade
- TUTOR
- Velocità
---

**150 km/h**. Questo potrebbe essere il nuovo limite massimo di velocità nelle autostrade a 3 corsie di marcia e dove è presente il sistema **TUTOR**. Ma non per tutte le auto : solo per quelle che presentano una cilindrata e delle caratteristiche di sicurezza tali da risultare idonee a raggiungere una simile velocità.

Una novità, ma fino ad un certo punto. Già oggi infatti il **Codice della strada** ammette la velocità di 150 km orari in condizioni di perfetta visibilità, su determinate strade e a determinate condizioni, lasciando al relativo gestore la facoltà di alzare il limite (in futuro invece si prevede di obbligarlo a farlo).

Fino ad oggi comunque a nessuno è venuto in mente di farlo. La ragione forse è piuttosto elementare : se aumenta la velocità aumenta il rischio di incidenti mortali e nessun gestore si è fatto carico di una simile responsabilità (che ora sembra voglia assumersi lo Stato). In tutta Europa d'altronde la tendenza è quella di diminuire o comunque conservare gli attuali limiti, non certo aumentarli.

La proposta comunque ha diviso tra favorevoli e contrari. Tra chi applaude all'iniziativa e chi mostra perplessità: se il TUTOR era stato introdotto per abbassare la velocità e diminuire il numero di incidenti (e in questo riesce attualmente più che bene) perchè tornare proprio ora sui propri passi?
