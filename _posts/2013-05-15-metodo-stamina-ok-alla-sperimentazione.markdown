---
author: Radio Rebelde
comments: true
date: 2013-05-15 19:54:44+00:00
layout: post
link: http://www.atomodelmale.it/2013/05/15/metodo-stamina-ok-alla-sperimentazione/
slug: metodo-stamina-ok-alla-sperimentazione
title: Metodo Stamina. Ok alla sperimentazione
wordpress_id: 13240
image: uploads/2013/05/caso_stamina__un_punto_sui_rischi__1678.jpg
categories:
- Medicina
- Salute
tags:
- Stamina
- Staminali
- Vannoni
---

Via libera alla sperimentazione di terapie avanzate a base di **cellule staminali mesenchimali**, quelle usate con il **metodo Stamina**.

La _Commissione Affari sociali_ della Camera ha infatti approvato un emendamento al decreto Balduzzi sulle cure a base di staminali. La sperimentazione clinica dovrà  completarsi entro 18 mesi a decorrere dal primo luglio 2013, con uno stanziamento di **tre milioni di euro** e l'istituzione di un osservatorio per il monitoraggio.

La vicenda delle terapie con cellule staminali è diventata particolarmente discussa in Italia in seguito a una serie di servizi, messi in onda dalle_ Iene_, in prima serata su Italia 1. La trasmissione si è occupata dell'appello dei genitori di Sofia, una bambina con una malattia neurodegenerativa non curabile.

Secondo i suoi genitori, Sofia avrebbe tratto giovamento dal "metodo" Stamina, una soluzione che prevede la somministrazione di un "cocktail" di cellule staminali ideato da Davide Vannoni, fondatore della **Stamina Foundation.** Le cellule utilizzate da Vannoni sono ottenute attraverso espianti dal midollo osseo, ma come è stato spiegato di recente sulla rivista scientifica Nature, molti dettagli sul suo "metodo" continuano a essere ignoti.

Da quando esiste, la Stamina Foundation si è dovuta confrontare più volte con le autorità sanitarie italiane ed europee. La fondazione ha sede a Torino e oggi si appoggia su una struttura pubblica di Brescia, ma in passato ha avuto difficoltà per operare in Italia. Molti medici e ricercatori in questi anni hanno manifestato non poche perplessità nei confronti del " metodo Vannoni" in quanto non esiste nessuna prova scientifica che queste cellule abbiano alcuna efficacia nelle malattie per cui sarebbero impiegate.
