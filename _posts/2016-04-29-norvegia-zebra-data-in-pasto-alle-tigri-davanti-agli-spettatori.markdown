---
author: Il Gorgonauta
comments: true
date: 2016-04-29 13:54:33+00:00
layout: post
link: http://www.atomodelmale.it/2016/04/29/norvegia-zebra-data-in-pasto-alle-tigri-davanti-agli-spettatori/
slug: norvegia-zebra-data-in-pasto-alle-tigri-davanti-agli-spettatori
title: Norvegia, zebra data in pasto alle tigri davanti agli spettatori
wordpress_id: 16765
image: uploads/2016/04/zebra-zoo-norvegia.jpg
categories:
- Animali
- Notizie
tags:
- Parco
---

Allo zoo norvegese di Kristiansand una zebra è stata uccisa per questioni di sovrappopolazione e data in pasto alle tigri. Il tutto è avvenuto davanti ai visitatori. Una pratica che è avvenuta più volte, spiegano dallo zoo, ma che in questo caso non è passata inosservata.

Una donna, intenta a visitare il parco, ha visto la scena, ha scattato una foto e l'ha postata su Facebook con la didascalia "volevo dare una occhiata alle tigri oggi. Ma quello che ho visto mi è sembrato un tantino troppo macabro".

Il corpo dell'animale infatti, con la testa mozzata, è stato gettato nella gabbia delle tigri mentre i visitatori, fra cui soprattutto bambini, stavano passando una giornata di relax nella struttura, una delle più famose della Norvegia. I felini hanno poi affondato le fauci nel corpo dell'erbivoro, smembrandolo pian piano.

Dopo il post della donna, sono scoppiate le polemiche. I funzionari del parco, si sono difesi spiegando che l'animale ucciso "era in esubero" e il veterinario della struttura Rolf-Ann Olberg ha spiegato che è del tutto naturale per gli animali carnivori mangiare altri animali. Oltretutto, sostiene Olberg, è meglio dare "animali interi da smembrare in modo da ricostruire una situazione uguale a quella che avviene in natura anziché fornirgli semplici tranci di carne".

Quello che stava succedendo è stato "spiegato ai visitatori. Capisco le reazioni della gente - ha aggiunto - ma è abbastanza normale per una tigre o un leone mangiare la loro preda. Con un animale intero passeranno del tempo a strapparlo con i loro artigli e denti, simulando il comportamento naturale".

Sulla rete però non sono mancate critiche e parole di indignazione. Chi ha assistito alla scena parla di uno "spettacolo orribile" per i bambini, altri lo giudicano "un episodio traumatico". Un episodio che forse si poteva anche evitare.
