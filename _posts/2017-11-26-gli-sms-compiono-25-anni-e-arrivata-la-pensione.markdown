---
author: Radio Rebelde
comments: true
date: 2017-11-26 22:10:40+00:00
layout: post
link: http://www.atomodelmale.it/2017/11/26/gli-sms-compiono-25-anni-e-arrivata-la-pensione/
slug: gli-sms-compiono-25-anni-e-arrivata-la-pensione
title: Gli sms compiono 25 anni. E' arrivata la pensione?
wordpress_id: 18727
image: uploads/2017/11/images.jpg
categories:
- Telefonia
tags:
- SMS
- Whatsapp
---

_«Buon Natale»_, recitava il primo sms della storia, inviato il 3 dicembre 1992 dall'ingegnere **Neil Papworth** della Sema Group a Richard Jarvis della Vodafone.
L'idea era quella di usarlo come un servizio di cerca-persone, scrive Papworth sul suo sito: _«Nessuno aveva idea delle proporzioni che il fenomeno avrebbe avuto»_.

In realtà per il primo sms scambiato tra due telefoni cellulari occorre aspettare l'anno successivo, il 1993, con l'esperimento di uno stagista della **Nokia**, il finlandese Riku Pihkonen. Con il tempo divenne un fenomeno culturale, oltre che un enorme business. Nel 2007 negli Usa per la prima volta i messaggi superarono le telefonate.
Una crescita che si è arrestata qualche anno fa dopo l'avvento dei sistemi di messaggistica istantanea. Secondo l'ultimo bolletino Agcom, quest'anno sono stati inviati 10 miliardi di messaggi, il 18% in meno rispetto al 2016 e il 76% rispetto a giugno 2013.

Venticinque anni dopo il problema degli sms non è tanto tecnologico – il limite dei 160 caratteri è stato da tempo superato dalla possibilità di inviare sms concatenati – ma di costo. E lì dovranno agire, con pacchetti illimitati, gli operatori se vorranno mantenerlo in vita. Non soppianterà la messaggistica istantanea ma potrà magari integrarla, anche perché funziona bene dove non c'è wifi o buona copertura dati.
E proprio per la sua affidabilità l'Unità di crisi della Farnesina lo usa per allertare, avvertire o informare i connazionali durante emergenze o situazioni a rischio ai quattro angoli del mondo.
