---
author: thesave
comments: true
date: 2012-09-29 12:44:15+00:00
layout: post
link: http://www.atomodelmale.it/2012/09/29/the-dark-knight-rises-il-cavaliere-oscuro-il-ritorno/
slug: the-dark-knight-rises-il-cavaliere-oscuro-il-ritorno
title: The Dark Knight Rises  Il Cavaliere Oscuro - Il Ritorno
wordpress_id: 12074
image: uploads/2012/09/batman003.jpeg
categories:
- Azione
- Drammatico
tags:
- Batman
- Christian Bale
---

<blockquote>E corre, corre, Batman,

Baaaaaaatmaaaaaaaaaaaan!</blockquote>

**The Dark Knight Rises**

![]({{ site.baseurl }}/uploads/2012/09/batman003.jpeg)

Tradotto -- malamente -- in Italia col titolo di "Il Cavaliere Oscuro - Il Ritorno", **The Dark Knight Rises** è l'ultima fatica del regista Christopher Nolan che, con questa terza pellicola, chiude la trilogia nata nel 2005 col film "**Batman Begins**", col quale il registra aveva realizzato un **"reboot"** della storia del **crociato incappucciato**.

Dopo la vittoria contro **Ra's al Ghul** del primo episodio e lo struggente finale de "Il Cavaliere Oscuro", in cui Batman decide di addossarsi le colpe di Harvey -- Due Facce -- Dent per dare speranza a Gotham City, Bruce Wayne decide che Gotham non ha più bisogno di un supereroe e passa **8 lunghi anni lontano da tutto e tutti**, passando, agli occhi del pubblico, per un capriccioso ed eccentrico miliardario.

A trascinarlo, di forza, fuori dalla sua tana ci penseranno la conturbante ladra **Selina Kyle** -- conosciuta al grande pubblico col nome di Catwoman --, il monolitico **Bane** e la minaccia di un **ordigno atomico** che distruggerà l'intera città di Gotham.

Fil rouge di tutta la saga è ancora Ra's al Ghul e la **Setta delle Ombre** da lui fondata, il cui fine ultimo è **eliminare** la **corrotta società occidentale**, di cui Gotham è l'esempio più fulgido, e costruirne una nuova, **più giusta e egalitaria**, sulle ceneri della precedente. Grazie ad un esercito di outsiders della società ciecamente fedeli e ad insospettabili sostenitori dei "piani alti", Bane compie il proprio **mefistofelico piano** e priva Batman/Wayne di tutto quello a cui tiene di più.

**I'm Batman**

![]({{ site.baseurl }}/uploads/2012/09/batman001.jpeg)

Più miserabile e contrito che mai, quest'ultimo Batman -- interpretato dal sempre più sorprendete **Christian Bale** -- fa trasparire tutto il peso e il rammarico che il personaggio di **Bruce Wayne** porta con sé, sfociando addirittura nell'auto-lesionismo di un eroe che, pur sapendo di perdere, cerca lo scontro e la morte.

Ma badate bene, perché, come il titolo -- inglese -- fa intendere, la storia raccontata in quest'ultimo capitolo della serie **non è un requiem ma**, semmai, **un inno** a rinascia e redenzione.

![]({{ site.baseurl }}/uploads/2012/09/batman000.jpeg)

Tutti i personaggi principali della pellicola hanno dovuto, nel bene o nel male, prendere **decisioni difficili** e accettare dei **"faustiani" compromessi** per **sopravvivere** e **realizzare i propri sogni**. C'è chi ha **rinnegato** le proprie origini, chi cerca **riscatto** da una vita ed una società che li ha abbandonati e chi porta dentro di sè un **segreto inconfessabile**. Indistintamente, buoni o cattivi sono tutti braccati dalle proprie colpe e paure, tutti alla ricerca di una **redenzione**, prima che sia troppo tardi.

La pellicola gode, come le precedenti, di un **cast stellare**, con "attoroni" come il già citato **Bale, Michael** -- Fernet Branca -- **Caine,** un'inaspettata quanto perfetta **Anne Hathaway** nel ruolo della felina Catwoman -- anche se nel film non viene mai chiamata col suo nome da "battaglia" -- e il prezzemolino **Joseph** - Robin? - **Gordon-Levitt**.

Dall'altra parte della barricata un nemico tanto carismatico quanto l'eroe incappucciato: **Bane.** Interpretato da **Tom Hardy**, questo "last standing foe" è un vero e proprio **muro di mattoni** contro il quale Batman dovrà fare i -- dolorosi -- conti. **Invasato** alla pazzia, fermo nelle proprie convinzioni **ideologiche, cattivo fino al midollo**, Bane prende tutta la follia di un personaggio come il Joker di Ledger e la incanala in una **lucida ossessione utopistica** di una società per gli umili, nata da un regime del terrore di **rivoluzionaria memoria**. Menzione d'onore per il doppiaggio -- inglese e italiano -- del cattivone che, in alcuni passaggi, mandava su di giri le casse -- forse non proprio all'altezza -- del cinema.

Il resto lo fanno una **trama** ed un **montato imprevedibili e dinamici** come non mai, a braccetto con un discreto dispiegamento di effetti visivi e corbellerie assortite.

Il Batman di Nolan, volente o nolente, **è un terribile spaccato della società occidentale**: dissolutezza, crisi, rivolta, voglia di rivoluzione e redenzione. Il finale, quello di Batman, andatevelo a vedere, quello della vita reale, ce lo dobbiamo scrivere da noi:

<blockquote>L'identità della persona sotto la maschera non importa, perché CHIUNQUE può essere Batman!</blockquote>
