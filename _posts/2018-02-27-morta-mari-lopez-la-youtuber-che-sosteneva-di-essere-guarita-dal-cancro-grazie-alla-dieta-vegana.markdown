---
author: Radio Rebelde
comments: true
date: 2018-02-27 20:33:13+00:00
layout: post
link: http://www.atomodelmale.it/2018/02/27/morta-mari-lopez-la-youtuber-che-sosteneva-di-essere-guarita-dal-cancro-grazie-alla-dieta-vegana/
slug: morta-mari-lopez-la-youtuber-che-sosteneva-di-essere-guarita-dal-cancro-grazie-alla-dieta-vegana
title: Morta Mari Lopez. La youtuber che sosteneva di essere guarita dal cancro grazie
  alla dieta vegana
wordpress_id: 18960
image: uploads/2018/02/images.jpg
categories:
- Alimentazione
- Salute
tags:
- Cancro
- Mari Lopez
- vegano
---

Era diventata famosa su YouTube, con centinaia di migliaia di visualizzazioni, affermando di essere guarita da un tumore al seno solo grazie alla dieta vegana e alla fede, ma è morta a causa del cancro. È la storia di **Mari Lopez**, una donna di Houston che gestiva il canale 'Liz and Mari' insieme alla nipote.

A dare la notizia del decesso è stata proprio la nipote Liz Johnson, che ha fatto sapere che la zia non ce l'ha fatta e lo scorso dicembre ha dovuto arrendersi alla malattia, che le aveva invaso il sangue, i polmoni e il fegato. Anzi, secondo Liz la zia sarebbe morta proprio perché avrebbe abbandonato la dieta vegana e si sarebbe rivolta alla 'medicina tradizionale'.

Quella che la dieta vegana possa guarire dal cancro è una bufala piuttosto diffusa, ed è arrivata anche in Italia, dove è propagandata da diversi gruppi soprattutto sui social.

_«La dieta vegana può andare bene ed essere coadiuvante delle terapie per chi ha avuto un tumore»_ spiega Paolo Veronesi, direttore del programma di senologia all'Istituto Europeo di Oncologia (Ieo) di Milano. _«Un'alimentazione corretta, vegana, vegetariana o meno, equilibrata e con un giusto apporto calorico, può anche contribuire a ridurre i rischi di recidiva della malattia, ma nessun regime dietetico può sostituire le terapie mediche appropriate, che abbassano significativamente anche il rischio di metastasi»_ precisa lo specialista.
