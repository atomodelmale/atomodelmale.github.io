---
author: thesave
comments: true
date: 2016-01-31 22:16:35+00:00
layout: post
link: http://www.atomodelmale.it/2016/01/31/star-wars-il-risveglio-della-forza/
slug: star-wars-il-risveglio-della-forza
title: 'Star Wars: Il Risveglio della Forza'
wordpress_id: 16487
image: uploads/2016/01/StarWarsRisveglio000.jpeg
categories:
- Fantascienza
- Fantasy
tags:
- Star Wars
---

A quasi 40 anni dal primo (quarto) episodio e 10 anni dopo la nuova (vecchia) trilogia, ritorna il re indiscusso delle saghe <del>fantascient</del> fantasy. Giù dalle brande, che la Forza si risveglia!

## The Force Awakens

Come ogni fan che sogna di strapazzare l'antipatico di turno con un bel force choke, anch'io nutrivo i miei dubbi su questo rispolvero della trilogia (no, no, la nuova (vecchia) trilogia non esiste, la, la, la, non vi sento). Il suo creatore l'aveva abbandonata poco prima, [vendendo X-Wing e Spade Laser a Topolino](/2012/11/30/lucas-vende-star-wars-a-disney-co-i-ribelli-si-sono-venduti-allimpero.html). C'era J. Jay DJ Abrams alla regia. Lo stesso killer seriale che ha trasformato Spock in Ridge di Beautiful. E invece. Colpo di scena, in quella piccola galassia, lontana lontana, è successo il miracolo.

![]({{ site.baseurl }}/uploads/2016/01/StarWarsRisveglio001.jpg)

Il film riesce. A fare cosa? Tante cose. Perché tante erano le preoccupazioni di Disney. Ci sono i fan della vecchia guardia. Quelli cresciuti a pane e Guerre Stellari (dove Leia si chiama Leila, i Cloni "Quoti", Han Ian, R2D2 C1P8 e C3PO D3BO), disillusi dall'horribile visu della recente trilogia che-mai-ci-fu e timorosi di dover assistere ad un nuovo supplizio. Quelli bisogna prenderli per mano e portarli nel futuro della saga --- "si nonno, l'iphone si usa come il vecchio telefono a rotella. Ora puoi smettere di rotearlo in aria!". Per quelli ci volevano i vecchi personaggi, Leia, Han, Chewie, R2D2 e C3PO, magari un po' malconci, un po' sdruciti, ma ancora pronti a buttarsi nell'avventura. A ricordar loro che è passato un po' di tempo, ma che quella galassia lontana, unta e consumata che conoscevano era ancora lì ad aspettarli.

Ci sono i nuovi fan. I "bimbi" che quei personaggi lì li hanno conosciuti in (probabile) ordine inverso (o sparso) rispetto ai "vecchi". Quelli che alla saga cinematografica ci sono arrivati tramite videogames, cartoni animati e app per smartphone. Quelli che non ne hanno mai sentito parlare e che "tutti lo vanno a vedé, ce vado pur io!". E anche i veri bimbi, quelli che da qui ai prossimi 10 anni ingrasseranno le tasche del Topo coi vari Millennium Falcon e BB-8 telecomandati.

![StarWarsRisveglio005]({{ site.baseurl }}/uploads/2016/01/StarWarsRisveglio005.jpg)

Bisognava confezionare un film per tutti, ma si sa: "soddisfare tutti per non soddisfare nessuno". In questo caso salutate il detto popolare con la mano. Col Risveglio della Forza "siamo a casa", come diceva Han Ford/Harrison Solo nel recente teaser. Si. Siamo a casa.

## Il Risveglio della Trilogia

Come ben notava [Leo Ortolani](https://leortola.wordpress.com/2015/04/17/la-forza-si-sveglia-ancora-cinemah-e-dintorni-che-ve-lo-avevo-promesso/), Abrams si è prodigato all'inverosimile per farcire il film di dettagli per gli appassionati. Al contempo, è riuscito nel arduo compito di presentare la nuova saga ai pischelli che la vedono per la prima volta, introducendo vecchi e nuovi personaggi --- Rey presidente subito --- mantenendo una trama dinamica e veloce.

Ah già. LA. TRAMA. Mai ordito fu più discusso a memoria di nerd. Il pomo della discordia? L'accusa di poca fantasia e coraggio da parte di Disney/Abrams che, in pratica, hanno sfornato un remake del fortunato capostipite del '77.

Personalmente dissento. Sì, ci sono i cattivoni brutta-copia dell'Impero, di Darth Vader e della Morte Nera e sì, ci sono i ribelli col look da debosciati, i Jedi morti di fame e gli X-Wing sbiaditi. E le stesse situazioni che, coi suoi studenti spesso indisciplinati, la Storia tende a riproporre.

![]({{ site.baseurl }}/uploads/2016/01/StarWarsRisveglio002.jpg)

Sarà il tempo trascorso o la nostalgia arretrata, ma al sottoscritto questa "variazione sul tema" è piaciuta. Il trait d'union necessario per traghettare nuovi e vecchi fan verso il futuro. Perché Abrams l'ha capito che, al di là delle Morti Nere e delle Spade Laser, ciò che fa di Star Wars "Guerre Stellari" è quella banda di avventurieri e canaglie, giovani e vecchi, che non vedono l'ora di imbarcarsi a rotta di collo nella prossima impresa. Quello è Guerre Stellari. E chissenefrega se sei fan di vecchia data o un bimbo di 10 anni. Sono i personaggi e le loro avventure che ti faranno battere il cuore quando tornerai a sentire quel "PAAAAAAA" iniziale con le scritte che vagabondano per la galassia.

Ed è questo ciò che Abrams riesce a fare. Mette in gioco personaggi come Rey, Finn e Kylo Renn che, come i loro illustri predecessori, annaspano, si spaventano, scalciano e imitano i "grandi", magari facendo i loro stessi errori, ma sempre alla ricerca di sé stessi --- Kylo(cal) Renn in particolare --- in quella grande avventura che è diventare adulti. Il vero lietmotif della saga, che unisce tutti i fan e che "ci circonda, ci penetra e mantiene unita tutta la galassia".

Il Risveglio della Forza è proprio questo. Un inaspettato _ceffone_ che ti scuote, spazza via la polvere accumulata negli anni e ti ricorda che dentro hai ancora quella voglia di "crescere" e avventurarti in mondi fantastici.

![StarWarsRisveglio005]({{ site.baseurl }}/uploads/2016/01/StarWarsRisveglio005.jpg)

E mentre scorrono i titoli di coda, sotto le indimenticabili note di Williams, torni da quella galassia lontana lontana e ti ritrovi con una lacrimuccia che ti solca il viso. Guerre Stellari è morto. Viva Star Wars!
