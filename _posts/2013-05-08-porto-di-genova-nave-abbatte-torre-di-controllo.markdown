---
author: Il Gorgonauta
comments: true
date: 2013-05-08 11:11:16+00:00
layout: post
link: http://www.atomodelmale.it/2013/05/08/porto-di-genova-nave-abbatte-torre-di-controllo/
slug: porto-di-genova-nave-abbatte-torre-di-controllo
title: Porto di Genova, nave abbatte torre di controllo
wordpress_id: 13208
image: uploads/2013/05/incidente-porto-genova.jpg
categories:
- Italia
tags:
- Genova
---

Tragedia al porto di Genova. Una nave porta container ha sbagliato manovra e ha abbattuto la torre piloti, in zona molo Giano, provocandone il crollo. L'incidente è avvenuto martedì sera, intorno alle 23. Almeno sei i morti accertati (5 i corpi recuperati), quattro le persone ferite, di cui due in gravi condizioni. Il pesante bilancio della sciagura conta anche alcuni dispersi.

**La dinamica**. Secondo una prima ricostruzione, poco dopo le 23, la Jolly Nero, una porta container del 1976 della linea Messina diretta a Napoli, lascia lo scalo guidata da due pilotine. Per cause ancora tutte da accertare, la nave, che ha una stazza di 40.594 tonnellate ed è lunga 239,26 metri, sbaglia completamente la manovra e centra di poppa la palazzina piloti, dove operano e vivono molti dei piloti della Capitaneria di Porto di Genova.

L'urto è violentissimo e la torre, una struttura in cemento alta 54 metri, s'inclina di 45 gradi e si abbatte su una palazzina adiacente, distruggendola completamente. All'origine dell'incidente, tra le ipotesi, s'ipotizza il blocco dei motori che di fatto ha reso la nave ingovernabile.  

**I soccorsi**. I soccorsi sono proseguiti per tutta la notte. Anche in queste ore i soccorritori sono al lavoro per recuperare il corpo dell'ultima vittima accertata e i dispersi, già individuati nella zona della tromba delle scale della torre dei piloti. A effettuare le ricerche sono squadre Sar (search and rescue) della Guardia costiera e dei vigili del fuoco.

Dopo l'incidente, la nave è stata posta sotto sequestro e il comandante e l'equipaggio sono stati interrogati dal magistrato. La Procura di Genova ha aperto un fascicolo contro ignoti per omicidio colposo plurimo.
