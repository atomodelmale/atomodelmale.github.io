---
author: thesave
comments: true
date: 2009-09-30 18:35:14+00:00
layout: post
link: http://www.atomodelmale.it/2009/09/30/state-of-play/
slug: state-of-play
title: State of Play
wordpress_id: 5693
image: uploads/2009/09/locandina-di-state-of-play-103947.jpg
categories:
- Cinema
- Drammatico
- Giornalismo
- Thriller
tags:
- Ben Affleck
- Giornalista
- Russell Crowe
---

Notte, un ragazzo sta **scappando** da qualcuno o qualcosa, è spaventato, ansima, si rifugia in un vicolo, ma il suo destino è già segnato,**due colpi di pistola, precisi, silenziosi, letali**.

E che dire delle coincidenze, del destino beffardo: nello stesso istante in cui il carnefice stava esplodendo l'ultimo colpo, **un ragazzo qualunque** passa nelle vicinanze, vede la scena, ha paura, scappa; anche per lui sono gli **ultimi istanti fatali**, stessa sequenza, stessa lucida pazzia: due colpi; e la luce si spegne!

**The State of Play**

[![State of Play]({{ site.baseurl }}/uploads/2009/09/locandina-di-state-of-play-103947.jpg)]({{ site.baseurl }}/uploads/2009/09/locandina-di-state-of-play-103947.jpg)

Quello che avete letto sopra è l'incipit dell'intricata vicenda che lega tramite un ordito a trama fitta le vite del membro del congresso **Stephen Collins** – interpretato da un onesto **Ben Affleck**,  **Della Frye** – la **blogger** professionista impersonata da Rachel McAdams – ma soprattutto di **Cal McAffrey** – intepretato da un rotondeggiante **Russel Crowe –** nel molteplice ruolo di **narratore**, **protagonista** e **deus ex machina**.

Dovete sapere che il buon Cal, il **grassoccio**, **confusionario** e **trasandato Cal McAffrey**, è uno dei migliori **giornalisti investigativi** del **Washington Globe**, storico giornale della capitale americana. Purtroppo, come per tutti, il tempo passa e anche il miglior giornale ed il miglior giornalista possono essere **soppiantati dalla frenetica rivoluzione del web**.

[![(150309155617)State_of_Play_6]({{ site.baseurl }}/uploads/2009/09/150309155617State_of_Play_6.jpg)]({{ site.baseurl }}/uploads/2009/09/150309155617State_of_Play_6.jpg)

Internet ed i blog stanno cambiando il modo in cui le notizie vengono scritte, comunicate e lette e "l'analogico" **Cal si sente sempre più spaesato** in un mondo digitale di cui stenta a tenere il passo.

Per fortuna – o sfortuna, dipende sempre dai punti di vista – ci penserà un **inaspettato intrigo nazionale** a scuotere la sedentaria vita del bolso giornalista che, inviato dal proprio giornale per stendere un articoletto sulla morte dei due ragazzi di cui sopra, si ritrova **invischiato in una storia dai risvolti nero-scuri**.

**Giornalismo d'annata**

Non vi rivelo nessun altro aspetto della trama per non rovinarvi neanche un minuto di un film che – come diceva la pubblicità – piano, piano, buono, buono, **vi porterà dai bassi fondi della capitale fino alle alte sfere del Congresso** – sì, quello con la C maiuscola.

Seguendo il montaggio "andante ma non troppo", ci ritroviamo a partecipare all'investigazione giornalistica dello stanco ed acciaccato Cal, che **tra un colpo di fortuna ed un epifania inquisitiva** riesce a portare noi – ma soprattutto la sua pellaccia – fino alla conclusione di una **storia fatta di amori, tradimenti, denaro, armi e tripligiochisti**.

[![Russel Crowe]({{ site.baseurl }}/uploads/2009/09/1239019846588_state-of-play.jpg)]({{ site.baseurl }}/uploads/2009/09/1239019846588_state-of-play.jpg)

Ancora una volta **tanto di cappello** ad un Russel Crowe sempre **intenso ed appassionato**, magnifico nel ruolo del giornalista investigativo vecchio stampo. In una continua **lotta intestina tra giornalismo e amicizia**, alla **strenua ricerca della verità**, quella reale, nuda, quella che più ferisce perché ci racconta la **natura sudicia e prepotente dell'animo umano**.

Un **film ruvido** quindi, ruvido come ruvida è la vita, quella **meschina faccia della medaglia che nessuno vuole vedere**, ingozzati come siamo di buonismo ed apparenza.

Che dire di più se non **consigliarvi la visione di questo ottimo film** – sempre che non l'abbiate già fatto – lasciandovi con un pensiero che mi è balenato durante i **titoli di coda** che seguono le fasi di stampa dell'articolo di Cal: nella società di oggi fatta di lobby, poteri forti e omertosi lavaggi di mani,**dove sono finiti i giornalisti come Cal**, coraggiosi disperati che sapevano fare le domande scomode?
