---
author: Il Gorgonauta
comments: true
date: 2010-09-08 20:52:11+00:00
layout: post
link: http://www.atomodelmale.it/2010/09/08/sakineh-liran-blocca-la-lapidazione/
slug: sakineh-liran-blocca-la-lapidazione
title: Sakineh, l'Iran blocca la lapidazione.
wordpress_id: 7942
image: uploads/2010/09/sakineh.jpg
categories:
- Società
tags:
- Condanna
- Iran
- Morte
- Sentenza
---


La **mobilitazione** alla fine funziona. Dopo la presa di posizione della comunità internazionale, di testate giornalistiche, di persone comuni e non e di premi nobel e dopo la risoluzione del **Parlamento Europeo** che condanna fortemente la sentenza di morte per **lapidazione** di **Sanikeh** l'Iran ha annunciato la sospensione della condanna nei confronti della donna iraniana accusata di adulterio.

A detta del portavoce del Ministro degli Esteri iraniano infatti la condanna a morte per adulterio è stata sospesa e il caso di Sanikeh verrà rivisto. L'accusa per concorso in omicidio è in corso di valutazione.

La **risoluzione**, oltre a condannare la sentenza di morte per lapidazione, ribadisce che, indipendentemente dai fatti, una  condanna di tal genere non può mai essere accettata o giustificata. Per questa ragione il parlamento Europeo ha rivolto un  appello alle autorità iraniane perché queste rinuncino a eseguire la condanna,  "avviando una revisione del caso".

Il testo, articolato in 21 punti, ha toccato inoltre anche i casi di **Zahra Bahrami**,  una cittadina olandese imprigionata dal regime di Teheran con l'accusa di aver agito contro la sicurezza nazionale, e del diciottenne  **Ebrahim Hamidi**, condannato a morte per sodomia.

Il Parlamento iraniano  da parte sua ha attaccato **Francia** ed **Italia**, colpevoli di ingerenza negli affari interni e nel sistema giudiziario iraniano. Interventi indicati come illegittimi e di pura propaganda contro la Repubblica islamica.

Nel frattempo l'appuntamento con il boia, anche grazie alla mobilitazione della comunità internazionale, è stato rimandato, sospeso. Occorrerebbe ora evitarlo del tutto.
